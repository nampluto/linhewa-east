
# S-DU PAO-LO SIA PEH DI-MO-T'A DI-NYI-FU SHÜ-SING.


## 2 D. 1.

**_1 Pao-lo tsa-sang e-sih Di-mo-t'a, Di-mo-t'a lao-zih-keh siang-sing, sin z ze ge nga-bo, teh nyiang. 6 Pao-lo ky'ün ge peh ge su teh-djôh Zông-ti-keh eng-s dziah-ky'i-le, 8 yi ky'ün ge zing-ne ziu-næn, 13 z-zông pao-siu Pao-lo su kao-hyüing-keh dao-li. 15 P'i-bing Fi-kyih-lu teh Heh-mo-gyi-nyi, ts'ing-tsæn O-nyi-seh-feh._**

·1 VONG Zông-ti ts-i tso Yia-su Kyi-toh-keh s-du Pao-lo, tsiao Zông-ti su ing-hyü ze-ü Kyi-toh Yia-su-keh weh-ming,

·2 t'ao-sing ngô ts'ing-e-keh n-ts Di-mo-t'a: dæn-nyün Vu-ts'ing Zông-ti, teh ngô-he Cü Kyi-toh Yia-su, s-lôh eng-yü, e-lin, bing-ön peh ng.

·3 NGÔ kön-zia Zông-ti, ziu-z ngô tsiao tsu-tsong zeng kyih-zing-keh liang-sing su voh-z, ngô nyih yia tao-kao z-'eo ts'eng-djôh ng,

·4 ts'eng-tao ng c'ih ngæn-li siang teh ng kyin-min, peh ngô-keh kw'a-lôh we mön-coh;

·5 ing-yü ngô ts'eng-tao ng lao-zih-keh siang-sing; keh siang-sing yi-zin ze ng nga-bo Lo-yi teh ng nyiang Yiu-nyi-kyi-keh sing-li; ngô hyiao-teh ah z djü ze ng sing-li.

·6 Su-i ngô di-sing ng, yü ngô en-siu-keh li-tsih su s-peh ng Zông-ti-keh eng-s, iao ng peh ge dziah-ky'i-le.

·7 Ing-yü Zông-ti s-peh ngô-he, feh-z p'ô-gyü-keh ling; z neng-kön, zing-e, tön-tsing-keh ling.

·8 Feh-k'o 'ôh-nying-siang tso ngô-he Cü-keh te-tsing; ah feh-k'o 'ôh-nying-siang ngô, z Ge-keh væn-nying; tsong iao tsiao Zông-ti-keh neng-kön yü foh-ing jü-de ziu k'u;

·9 Ge z kyiu ngô-he, dziao ngô-he tso sing-zin-keh nying, feh-z tsiao ngô-he-keh 'ang-yü, z tsiao Ge-z-keh ts-i teh eng-yü, ziu-z væn-de ts-zin ze-ü Kyi-toh Yia-su su s-peh ngô-he;

·10 yin-ze yü ngô-he Kyiu-cü Yia-su Kyi-toh hyin-ming, Ge yi-kying fi-gao s-keh gyün-ping, yüong foh-ing ming-ming t'eo-c'ih weh-ming üong fe wa-gao,

·11 ngô yü keh foh-ing bi sih-lih tso djün-dao tso s-du, tso bih-koh nying-keh sin-sang.

·12 Yü-ts ngô ky'üoh tah-liao k'u: ngô ah feh 'ôh-nying-siang; ing-yü ngô su siang-sing Cü-ts, ngô z-kyi hyiao-teh Ge, ping-ts'ia k'ôh-zih, su t'ôh-fu Ge-keh, Ge neng-keo pao-wu tao keh nyih-ts.

·13 Ng jong ngô su t'ing tsing-kying shih-wa-keh yiang-ts, iao ze-ü Kyi-toh Yia-su zeng siang-sing zing-e-keh sing siu-lao.

·14 Su t'ôh-fu ng-keh hao dao-li, iao k'ao-djôh djü ze ngô-he li-min-keh Sing-Ling siu-lao.

·15 Ng hyiao-teh væn-pah ze Ô-si-ô cü-ts yi-kying li-k'e ngô; Fi-kyih-lu, Heh-mo-gyi-nyi ah ze-nen.

·16 Dæn-nyün Cü e-lin O-nyi-seh-feh ih-kô: ing-yü ge lü-ts' ön-yü ngô, feh 'ôh-nying-siang ngô-keh t'ih-lin;

·17 dæn-z ze Lo-mô z-'eo, z ting nyih-sing le zing ngô, teng-tao zing-djôh.

·18 (Dæn-nyün Cü peh ge tao keh nyih-ts we teh-djôh Cü-keh e-lin); ge ze Yi-feh-su tsa-sang voh-z ngô, ng z ming-ming hyiao-teh.


## 2 D. 2.

**_1 Pao-lo tse ky'ün Di-mo-t'a ze-ü Kyi-toh iao kông-gyiang, tso cong-sing-keh nu-boh, iao bi-k'e lön-wa. 17 Hyü-mi-na teh Fi-li-du z tsa-sang. 19 Zông-ti kyin-ku-keh keng-kyi iao gyi-lao. 22 Zah-m iao li-yün, ziah-m[^2-0] iao cü-gyiu, Cü-keh nu-boh ing-ke tsa-sang tso nying._**

·1 Su-i, ngô-keh n-ts, ng ze-ü Kyi-toh Yia-su-keh eng-yü ing-ke kông-gyiang.

·2 Ng jong ngô su t'ing-djôh, ze hyü-to kyin-tsing cong-yiang, iao t'ôh-fu peh cong-sing cü-ts, neng-keo kao-hyüing bih-nying.

·3 Ng feh-k'o p'ô k'u-deo, iao ziang Yia-su Kyi-toh-keh tsing ping.

·4 Væn-pah tông ping cü-ts fe bi si-joh z-kön dzin-ziao; peh tsiao-ping cü-ts cong-i.

·5 Wæ-yiu pi-vu cü-ts, ziah-z feh tsiao-li, fe teh-djôh bing-t'in-kwön.

·6 Lao-k'u cong-din nying ing-ke sin teh-djôh siu-zing.

·7 Ngô su kông, ng yüong s-ts'eng; dæn-nyün Cü peh ng yiang-yiang z-kön tu ming-bah.

·8 Iao kyi-nyin Yia-su Kyi-toh, z jong s-nying cong-yiang weh-cün-le, z Da-bih-keh 'Eo-de, tsiao ngô-keh foh-ing:

·9 ngô djün keh foh-ing ziu-k'u, zing-ts bi t'ih-lin so-lao, ziang væn-fæh-keh nying; dæn-z Zông-ti-keh dao-li z vong so-lao.

·10 Su-i ngô yü keh-sih t'iao-shün-keh nying zing-ne ih-ts'ih k'u-deo, peh ge yi hao teh-djôh keh ze-ü Kyi-toh Yia-su-keh kyiu-sing, teh üong-yün-keh yüong-wa.

·11 Keh shih-wa ting k'ôh-zih, “Ing-yü ngô-he ziah teh Ge jü-de s-ku, ah we teh Ge jü-de weh:

·12 ngô-he ziah ne-sing ziu k'u, ah we teh Ge jü-de tso wông: ziah feh tsiao-nying Ge, Ge ah we feh tsiao-nying ngô-he:

·13 ziah feh siang-sing Ge, Ge ning-gyiu z sing-zih; Ge ah feh neng feh tsiao-nying Ge-z shih-wa.”

·14 KEH z-kön iao di-sing bih-ke, ze Cü min-zin iao hyüih-sing ky'ün ge feh-k'o yü shih-wa tsang-teo, keh z vu-ih, tsih we yiao-'oh t'ing cü-ts.

·15 Ng-z yüong zông-kying zih-lin, hao ze Zông-ti min-zin tso s-lin-ku-keh nying, fe 'ôh-nying-siang-keh kong-nying, we tsiao dzih kông tsing dao-li.

·16 Ziah-z keh-sih lön-wa veo-nyin, yüong bi-k'e ge: ge tsih we yüih-fæh kô-ts'eo feh gyin-zing z-kön,

·17 ge-keh shih-wa ah we ziang ts'ông-doh læn-k'e: Hyü-mi-na teh Fi-li-du z keh-yiang-ts nying;

·18 ge ts'ô-k'e tsing dao-li, kông weh-cün-le z-kön yi-kying ku-gao, ziu yiao-'oh kyi-ke nying-keh sing-teh.

·19 Dæn-z Zông-ti kyin-ku-keh keng-kyi tsong we gyi-lao, yiu ing ing-ku, kông, “Cü nying-teh Z-keh nying:” wæ-yiu kông, “Væn-pah yüong Kyi-toh ming-deo cü-ts iao li-k'e feh kong-nyi z-kön.”

·20 Ze do oh li-min fi-tæn yiu kying-nying-keh kô-sang, ah yiu jü-moh teh læn-wu-nyi-keh; yiu-sih tso kyü-djong-keh yüong-dziang, yiu-sih tso pi-zin-keh yüong-dziang.

·21 Ziah yiu nying z-kyi k'eng kyih-zing, feh bang-djôh keh z-kön, ziu hao tso ts'ing-kyih kyü-djong-keh kô-sang, 'eh-djôh Cü-nying-kô yüong-dziang, yü ih-ts'ih zin-z bi-hao.

·22 Ng iao to-bi siao-nying-keh s-yüoh, iao cü-gyiu kong-nyi, siang-sing, zing-e, teh zeng kyih-zing-keh sing e-gyiu Cü-keh nying 'o-moh.

·23 Nge-beng m 'ôh-veng-keh bin-leng, iao tön ge gao; ing-yü hyiao-teh ge tsih we sang tsang-nao.

·24 Cü-keh nu-boh feh ing-ke tsang-nao, z iao 'o-moh de cong-nying, zin-yü kao-hyüing, zing-ky'i-t'eng-sing,

·25 iao zeng weng-ziu-keh sing kao-hyüing be-nyih cü-ts; 'oh-tsia Zông-ti peh ge hwe-ke, neng-keo sih-teh tsing dao-li,

·26 hao peh ge su-sing t'eh-c'ih mo-kyü-keh ky'ün-t'ao, bi Cü-keh nu-boh lo-k'e, hao kyü-voh Zông-ti-keh ts-i.


## 2 D. 3.

**_1 T'ong-ts ge meh-kyih z-si we tsa-sang, 6 dao-li-keh dziu-dih z zao væn-ts, 10 kông ge-z tsa-sang tso nying, 16 ts'ing-tsæn sing-shü._**

·1 NG iao hyiao-teh, meh-kyih z-si pih-ding yiu nyü-hyin-keh nyih-ts.

·2 Ing-yü yiu nying we tæn ku-djôh z-kyi, t'ön-ze, la-t'in, kyiao-ngao, sih-doh, peh hao vu-meo, vong-eng[^3-2], 'ao-vu ts'ing-kyih,

·3 m ts'ing-zing, ün-ky'i feh k'eng hyih, t'iao-cü, fông-s, k'eh-doh, ky'i-'eng liang-zin,

·4 ma-cü, ky'ing-yi vông-yü, z tseng z do, e kw'a-lôh ku-yü e Zông-ti;

·5 yiu gyin-zing-keh væn-ts, tsih-z tön-gao ge zih-ze-keh teh-'ang: keh-yiang-ts nying iao li-yün ge.

·6 Ing-yü keh-tông nying s-'ô tsön-tsing bih-nying u-li, lo-liah nge-beng-keh nyü-nying, ziu-z gwæn ting djong ze-nyih, bi hyü-to 'ao-su s-yüoh su ying-yiu,

·7 z-k'eh ze-teh 'ôh-zih, tao-kyiah feh neng ming-ming sih-teh tsing dao-li.

·8 Ziang zin-deo Ngô-nyi teh Yiang-pi ti-dih Mo-si, yin-ze keh-sih nying ah z-t'ih ti-dih tsing dao-li: ge-he z m liang-sing, teh siang-sing jih-k'e.

·9 Dæn-z ge-he feh neng dziang z-t'ih: ge-keh nyü-c'ing we ming-ming lu-c'ih ze cong-nying min-zin, ziang keh liang-ke nying.

·10 Dæn-z ng-z i-jong ngô-keh kao-hyüing, p'ing-'ang, ts-hyiang, siang-sing, kw'ön-yüong, zing-e, zing-ne, pih-næn, kw'eng-k'u;

·11 ng hyiao-teh ngô ze Ön-di-ah, Yi-ko-nyin, Lu-z-teh, su tsao-djôh-keh pih-næn teh kw'eng-k'u; ngô tông tsa do-keh pih-næn: tsih-z Cü jong ge cong-yiang kyiu ngô c'ih.

·12 Wæ-yiu væn-pah siang ze-ü Kyi-toh Yia-su gyin-sing tso nying tu we tsao-djôh pih-næn.

·13 Dæn-z ôh-nying teh mi-'oh nying cü-ts we mæn-mæn kô-zông ze-ôh, ky'i-p'in bih-ke, z-kyi ah bi ky'i-p'in.

·14 Dæn-z ng su 'ôh-ku su k'ao-zih z-kön, iao siu-lao, ing-yü hyiao-teh z kæh-nying kao ng;

·15 ng ah jong siao sih-teh Sing-shü, ziu-z yü siang-sing Kyi-toh Yia-su neng-keo peh ng teh kyiu-keh ts'ong-ming.

·16 Sing-shü ih-ts'ih-keh shih-wa tu z c'ih-ü Zông-ti-keh kön-dong, yiu-ih yü hyüing-hwe, p'i-bing, kying-ka, zao-ziu kong-nyi teh-'ang;

·17 peh Zông-ti-keh nying neng-keo jün-bi, tso ih-ts'ih-keh zin-z.


## 2 D. 4.

**_1 Ky'ün ge liu-sing pô-kyih tso ge ming-veng z-kön, 6 kông ge ky'ü-si nyih-ts kw'a tao, 9 iao ge kw'a tao ge su-ze le, ta Mô-k'o, wæ-yiu kyi-yiang meh-z ah iao ta-le, 14 ao ge vông-bi tang-dong lao-s Ô-lih-sæn-da, 16 t'ong-ts ge deo-ih t'ao feng-p'eo yiu zao z-kön, 19 t'ao-sing kyi-ke kao-yiu._**

·1 Ngô ze Zông-ti min-zin, teh Cü Yia-su Kyi-toh-keh min-zin coh-fu ng, ziu-z 'eo-le Ge-z hyin-c'ih teh tsih-tsông Ge koh-veng z-'eo iao sing-p'ön weh-nying teh s-nying;

·2 iao djün-dao; feh-leng bin-tông feh bin-tông, tu ing-ke kön-kying k'e tso; yüong ih-ts'ih zing-ne teh kao-hyüing p'i-bing, tsah-væh, ky'ün-hwa bih-ke.

·3 Ing-yü z-'eo we le, keh-sih nying we yin-tseng tsing-kying dao-li; ge ng-tô yiang, tsiao z-keh s-yüoh ts'ing hyü-to sin-sang;

·4 ziu feh k'eng t'ing tsing dao-li, fæn-cün hyiang-djôh m-ing-keh shih-wa.

·5 Dæn-z ng yiang-yiang iao kying-sing, zing-ne k'u-næn, tso-zing djün foh-ing z-kön, wön-jün ng-keh tsih-veng.

·6 Ing-yü ngô ziu iao liu hyüih, ziang tih-lih, ngô ky'ü-si nyih-ts tao-gao.

·7 Ngô yi-kying wön-jün keh ting hao kao-tsin, tseo-wön ngô-keh lu-dzing, pao-siu su siang-sing-keh dao-li:

·8 jong kying yi-'eo yiu kong-nyi-keh bing-t'in-kwön bi-bæn, teng ngô, ziu-z keh-yü kong-nyi sing-p'ön-keh Cü tao keh nyih-ts we s-peh ngô: fi-tæn s-peh ngô, ah we s-peh væn-pah nyiang-vông Ge hyin-c'ih-le cü-ts.

·9 NG iao kön-kying tao ngô i le:

·10 ing-yü Ti-mô yü t'ön-du yin-ze z-si, li-k'e ngô, tao T'ih-sæh-lo-nyi-kô k'e-gao; Kah-leh-z tao Kô-læh-t'a k'e, Di-to tao T'æh-mô-t'a k'e.

·11 Tsih-yiu Lu-kô teh ngô jü-de. Ng ta Mô-k'o jü-de le: ing-yü ge pông-zu ngô bæn foh-ing z-kön z yiu yüong-dziang.

·12 Ngô yi-kying ts'a T'e-kyi-ku tao Yi-feh-su k'e.

·13 Ng le z-'eo, ngô ze Deh-lo-ô Kô-pu u-li su dzing-kæn keh-gyin nga-i teh keh-sih shü-kyün, hao ta-le: ting iao-kying z keh yiang-bi ts'iao-keh shü.

·14 Keh tang-dong lao-s Ô-lih-sæn-da yiu hyü-to z-kön 'e ngô: Cü we tsiao ge-keh 'ang-yü pao-ing ge:

·15 ng ah yüong vông-bi ge; ing-yü ge ting tsôh-te ngô shih-wa.

·16 Ngô deo-ih-t'ao feng-p'eo, m-nying pông-zu ngô, tu li-k'e ngô: dæn-nyün keh ze feh kyü tao ge-he sing-zông.

·17 Tsih-z Cü z gyi ze ngô pin, kô ngô lih-liang; peh foh-ing yü ngô hao dziang-si djün-k'e, peh væn-koh nying t'ing: ping-ts'ia ngô bi t'eh-c'ih s-ts-keh k'eo-li.

·18 Cü yi we peh ngô t'eh-c'ih ih-ts'ih ôh z-kön, kyiu ngô tao Ge t'in-koh k'e: Dæn-nyün yüong-wa si-si-de-de kyü peh Ge. Ô-meng.

·19 T'ao-sing Pah-kyi-læh, Ô-kyü-læh, teh O-nyi-seh-feh ih-kô.

·20 Yi-læh-tu z djü ze Ko-ling-to: Deh-lo-fi-mo, yü yiu bing, ngô liu ge ze Mi-li-tu.

·21 Tong-t'in ts-zin ng iao kön-kying le. Yiu-pu-lo, Pu-din, Li-nu, Kah-lao-tia, teh cong hyüong-di tu t'ao-sing ng.

·22 Dæn-nyün Cü Yia-su Kyi-toh teh ng-keh ling-sing jü-de. Dæn-nyün eng-yü teh ng-he jü-de. Ô-meng.



------
[^2-0]: 應爲：zah-m 。  
[^3-2]: 應爲：vông-eng 。  




