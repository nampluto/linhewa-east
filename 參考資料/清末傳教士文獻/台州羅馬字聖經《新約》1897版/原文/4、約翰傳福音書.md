
# IAH-'ÖN DJÜN FOH-ING-SHÜ.


## I'ö. 1.

**_1 Yia-su Kyi-toh zing nyüoh-sing lôh-væn, ning-gyiu z Zông-ti. 15 Iah-'ön-keh te-tsing. 39 Yia-su dziao Ön-teh-lih, Pi-teh, Fi-lih teh Nô-dæn-nyih._**

·1 KY'I-TSU yiu Dao, Dao teh Zông-ti jü-de, Dao ziu-z Zông-ti.

·2 Ge ky'i-ts'u teh Zông-ti jü-de.

·3 Væn-veh k'ao-djôh Ge ts'iang-zao; zao-c'ih-le-keh m-yiu ih-yiang feh-z Ge zao.

·4 Weh-ming ze-ü Ge; keh weh-ming z nying-keh liang-kwông.

·5 Keh liang-kwông tsiao-djôh heh-ön; tsih-z heh-ön feh sih-teh.

·6 YIU ih-ke nying z Zông-ti ts'a-le, ming-z Iah-'ön.

·7 Ge le tso kyin-tsing, ziu-z tso liang-kwông-keh kyin-tsing, peh cong-nying yü ge hao siang-sing.

·8 Ge feh-z liang-kwông, tsih-z tso liang-kwông-keh kyin-tsing.

·9 Tsing-keh liang-kwông, ziu-z tsiao-djôh væn-pah nying, tao si-zông le.

·10 Ge ze si-zông, si-zông z k'ao Ge ts'iang-zao, si-zông feh sih-teh Ge.

·11 Ge tao Z-kyi di-fông, Ge Z-kyi-keh nying feh tsih-ziu Ge.

·12 Væn-pah tsih-ziu Ge, ziu-z siang-sing Ge ming-deo cü-ts, Ge s-peh ge-he gyün-ping hao tso Zông-ti-keh n-nô:

·13 ge-he feh-z jong hyüih-ky'i, feh-z jong nyüoh-sing-keh cü-i, feh-z jong nying-keh cü-i, z jong Zông-ti sang-c'ih-le.

·14 Keh Dao zing nyüoh-sing, djü ze ngô-he cong-yiang (ngô-he mông-djôh Ge-keh yüong-wa, z ziang Vu-ts'ing doh-ke N-ts-keh yüong-wa,) c'ong-mön eng-yü teh tsing dao-li.

·15 Iah-'ön peh Ge tso kyin-tsing, ao-hyiang, kông, “Keh ziu-z ngô su kông, ‘Dz-jü ngô le-keh, pi ngô wæ tsao: ing-yü Ge z tsao-jü ngô.’”

·16 Jong Ge mön-coh ngô-he tu teh-djôh eng-yü, ping-ts'ia eng-zông kô eng.

·17 Ing-yü leh-fæh z k'ao Mo-si djün; eng-yü teh tsing dao-li z k'ao Yia-su Kyi-toh le.

·18 Jong m-yiu nying mông-djôh Zông-ti; ze Vu-ts'ing hyüong-kw'eng-deo doh-ke N-ts yi-kying hyin Ge c'ih-le.

·19 KEH z Iah-'ön-keh kyin-tsing, Yiu-t'a nying ts'a tsi-s teh Li-vi nying jong Yia-lu-sæh-lang k'e meng ge, “Ng z kæh-nying?”

·20 ge tsiao-nying, ih-ting feh ing-mön; ge tsiao-nying kông, “Ngô feh-z Kyi-toh.”

·21 Ge-he yi meng ge, “Ng z Yi-li-ô feh?” Ge kông, “Ngô feh-z.” “Ng z keh sin-ts-nying feh?” Ge kông, “Feh-z.”

·22 Ziu teh ge kông, “Ng z kæh-nying? hao peh ngô-he k'e we-pao ts'a ngô le cü-ts. Ng z-kyi kông ng z kæh-nying?”

·23 Ge kông, “Ziang sin-ts Yi-se-ô kông, ‘Ze hông-yia yiu nying-keh sing-ing ao-hyiang, kông, P'u-dzih Cü-keh lu,’ [Y.40.3.] keh ziu-z ngô.’”

·24 Su ts'a-le-keh z Fæh-li-se nying.

·25 Ge-he yi meng Iah-'ön, kông, “Ng ziah feh-z Kyi-toh, yi feh-z Yi-li-ô, yi feh-z keh sin-ts-nying, ng tsa-sang 'ang si-li?”

·26 Iah-'ön we-teh ge-he, kông, “Ngô z yüong shü 'ang si-li: yiu Ih-yü gyi ze ng-he cong-yiang, z ng-he feh sih-teh,

·27 ziu-z, dz-jü ngô le-keh pi ngô wæ tsao, lin ka Ge 'a-ta ngô feh kön-tông.”

·28 Keh-sih z-kön ze Iah-dæn 'o-nga Pah-da-pô-læh tso, ziu-z Iah-'ön 'ang si-li su-ze.

·29 DI-NYI nyih Iah-'ön mông-djôh Yia-su tao ge su-ze le, ziu kông, “Mông Zông-ti-keh Siao-yiang, z peh si-zông-keh ze tæn-k'e!

·30 Keh z ngô su kông, ‘Yiu ih-ke Nying dz-jü ngô le, pi ngô wæ tsao: ing-yü Ge z tsao-jü ngô.’

·31 Ngô yi-zin feh sih-teh Ge; dæn-z ngô yüong shü 'ang si-li, z iao hyin Ge c'ih-le peh Yi-seh-lih nying.”

·32 Iah-'ön yi tso kyin-tsing, kông, “Ngô mông-djôh Sing-Ling ziang bôh-kön jong t'in kông-lôh; ding ze Ge zông-deo.

·33 Ngô feh sih-teh Ge: tsih-z ts'a ngô yüong shü 'ang si-li Cü-ts, Ge teh ngô kông, ‘Ng mông-djôh Sing-Ling kông-lôh ding ze Ge zông-deo, keh ziu-z yüong Sing-Ling 'ang si-li Cü-ts.’

·34 Ngô mông-djôh ku, su-i kyin-tsing Ge z Zông-ti-keh N-ts.”

·35 Di-nyi nyih Iah-'ön yi gyi-kæn, yiu liang-ke meng-du jü-de;

·36 mông Yia-su ze-teh tseo, ziu kông, “Mông Zông-ti-keh Siao-yiang!”

·37 Keh liang-ke meng-du t'ing-djôh ge kông, ziu keng Yia-su.

·38 Yia-su le-cün, mông ge-he keng-tseo, ziu kông, “Ng-he iao zah-m?” Ge-he kông, “Læh-pi, Ng djü ze 'ah-yi?” (Læh-pi fæn-c'ih-le ziu-z sin-sang.)

·39 Yia-su teh ge-he kông, “Hao le mông.” Ge-he k'e mông Ge djü-keh su-ze, keh nyih teh Ge jü-de djü: keh z-'eo mao sing z tsing.

·40 Keh liang-ke t'ing-djôh Iah-'ön shih-wa keng Yia-su cü-ts, ih-ke z Si-meng Pi-teh-keh hyüong-di Ön-teh-lih.

·41 Ge sin zing-djôh z-kyi hyüong-di Si-meng, teh ge kông, “Ngô-he yi-kying zing-djôh Mi-se-ô:” (Mi-se-ô fæn-c'ih-le ziu-z Kyi-toh:)

·42 ziu ta ge kyin Yia-su. Yia-su mông ge, kông, “Ng z Iah-nô-keh n-ts Si-meng: 'eo-le we ts'ing-hwu ng Kyi-fæh.” (Kyi-fæh, fæn-c'ih-le ziu-z Pi-teh.)

·43 DI-NYI nyih Yia-su siang tao Kô-li-li k'e, p'ong-djôh Fi-lih, teh ge kông, “Keng Ngô le.”

·44 Fi-lih z Pah-se-da nying, ziu-z Ön-teh-lih teh Pi-teh peng-zing.

·45 Fi-lih zing-djôh Nô-dæn-nyih, teh ge kông, “Mo-si ze leh-fæh shü teh sin-ts-nying su kông Cü-ts, ngô-he zing-djôh; ziu-z Nô-sæh-læh Nying, Iah-seh-keh N-ts, Yia-su.”

·46 Nô-dæn-nyih teh ge kông, “Nô-sæh-læh tsa neng-keo c'ih zah-m hao?” Fi-lih kông “Hao le mông.”

·47 Yia-su mông-djôh Nô-dæn-nyih tao Ge su-ze le, ziu ts-tin ge, kông, “Mông ih-ke lao-zih Yi-seh-lih nying, m-yiu kæn-tsô!”

·48 Nô-dæn-nyih teh Ge kông, “Ng 'ah-yi nying-teh ngô?” Yia-su we-teh ge kông, “Fi-lih wæ vong ao ng, ng ze vu-hwa-ko jü-'ô, Ngô mông-djôh ng ku.”

·49 Nô-dæn-nyih we-teh Ge kông, “Fu-ts, Ng z Zông-ti-keh N-ts; Ng z Yi-seh-lih-keh Wông-ti.”

·50 Yia-su we-teh ge kông, “Yü Ngô kông, ‘Vu-hwa-kô jü-'ô mông-djôh ng ku,’ ng siang-sing feh? Ng 'eo-le do-jü keh z-kön we mông-djôh.”

·51 Yi teh ge kông, “Ngô lao-zih teh ng kông, Jong-kying-yi-'eo ng-he we mông-djôh t'in k'e-k'e, wæ-yiu Zông-ti-keh t'in-s zông-lôh ze Nying-keh N-ts zông-deo.”


## I'ö. 2.

**_1 Kyi-toh peh shü pin tsiu, 12 tao Kô-pah-nong yi tao Yia-lu-sæh-lang k'e, 14 jong sing-din kön-c'ih tso ma-ma cü-ts. 19 Kông Ge s teh tse-weh z-kön. 23 Yü Ge su tso-keh gyi-z hyü-to siang-sing, dæn-z Yia-su feh peh Z-kyi t'ôh-fu ge-he._**

·1 DI-SÆN nyih ze Kô-li-li-keh Kô-nô yiu nying c'ü-ts'ing: Yia-su-keh nyiang ze-kæn.

·2 Yia-su teh meng-du ah ts'ing k'e.

·3 Tsiu feh keo, Yia-su-keh nyiang teh Ge kông, “Ge-he tsiu m-gao.”

·4 Yia-su teh ge kông, “Nyiang, Ngô teh ng zao siang-kön? Ngô z-'eo wæ vong tao.”

·5 Ge nyiang teh yüong-nying kông, “Ge væn-pah feng-fu ng, hao tso.”

·6 Tsiao Yiu-t'a nying kyih-zing-keh kwe-kyü, ze-kæn yiu loh-k'eo zih-shü kông, me-k'eo yiu liang-sæn tæn shü hao din.

·7 Yia-su teh yüong-nying kông, “Ng-he yüong shü din-mön shü-kông.” Ge-he din-mön tao kông-k'eo.

·8 Yi kông, “Hao yiao-c'ih, peh tsong-kwön.” Ge-he do-k'e.

·9 Keh shü pin tsiu tsong-kwön zông-djôh, feh hyiao-teh z 'ah-yi le (yiao shü-keh yüong-nying hyiao-teh), tsong-kwön ziu ao sing-lông,

·10 teh ge kông, “Cong-nying tu sin yüong hao tsiu; teng-tao ky'üoh kw'a-liao, ziu t'e-pæn-ting: ng fæn-cün liu hao tsiu tao yin-ze.”

·11 Keh z Yia-su deo-ih-ke zing-tsih tso ze Kô-li-li-keh Kô-nô, hyin-c'ih Ge yüong-wa; meng-du ziu siang-sing Ge.

·12 Keh z-kön ts-'eo, Yia-su teh Ge nyiang, hyüong-di, meng-du, jü-de lôh Kô-pah-nong; djü ze-kæn m kyi-nyih.

·13 YIU-T'A nying-keh Yü-yiah-tsih kw'a tao, Yia-su zông Yia-lu-sæh-lang.

·14 Ze sing-din mông-djôh yiu ma ngeo, yiang, bôh-kön, wæ-yiu de dong-din cü-ts zo-kæn:

·15 Ge ziu yüong zing tso pin, peh ngeo teh yiang tu kön-c'ih sing-din; yi tao-gao de dong-din-keh nying-ts, fæn-tao ge gyü-côh;

·16 yi teh ma bôh-kön cü-ts kông, “Keh meh-z do-k'e; hyiao peh Ngô Vu-ts'ing-keh oh tông ma-ma-keh oh.”

·17 Ge meng-du kyi-teh shü-li yiu sia-lôh, kông, “Ngô yü Ng-keh oh sing-li dziah-kyih.” [S.69.9.]

·18 Yiu-t'a nying we-teh Ge kông, “Ng kyi-zin tso keh-sih z-kön, yiu zah-m gyi-z hao peh ngô-he mông?”

·19 Yia-su we-teh ge-he kông, “Ng-he ts'ah-gao keh din, sæn-nyih kong-fu Ngô we ky'i-zao ge.”

·20 Yiu-t'a nying kông, “Ky'i-zao keh din mao s-zih-loh nyin, Ng sæn-nyih kong-fu we ky'i-zao ge feh?”

·21 Dæn-z Yia-su kông keh shih-wa z peh din ts-tin Z-kyi kyi-sing.

·22 Yia-su jong s-nying cong-yiang weh-cün-le ts-'eo, Ge meng-du kyi-nyin Ge yiu keh shih-wa teh ge-he kông-ku; ziu siang-sing Sing-shü, teh Yia-su su kông shih-wa.

·23 Yia-su ze Yia-lu-sæh-lang Yü-yiah-tsih z-'eo, yiu hyü-to nying mông Ge su tso-keh gyi-z ziu siang-sing Ge ming-deo.

·24 Dæn-z Yia-su feh peh Z-kyi t'ôh-fu ge-he, ing-yü Ge hyiao-teh cong-nying;

·25 nying-keh z-kön ah feh yüong bih-nying tso kyin-tsing; ing-yü Ge z hyiao-teh nying-keh sing-i.


## I'ö. 3.

**_1 Kyi-toh t'ong-ts Nyi-ko-ti-meo pih iao djong-sang. 14 Kao-hyüing ge iao siang-sing Yia-su de nying s. 16 Zông-ti tsa-sang e-sih si-zông nying. 18 Feh siang-sing cü-ts z ding-ze. 23 Iah-'ön 'ang si-li, yi te-tsing Yia-su z Kyi-toh._**

·1 Yiu ih-ke Fæh-li-se nying, ming-z Nyi-ko-ti-meo, z Yiu-t'a nying-keh kwön:

·2 ge yia-li le kyin Yia-su, kông, “Fu-ts, ngô-he hyiao-teh Ng z jong Zông-ti le-keh Sin-sang: ing-yü Ng su tso-keh gyi-z, ziah feh-z Zông-ti jü-de, m-nying neng-keo tso.”

·3 Yia-su we-teh ge kông, “Ngô lao-zih teh ng kông, Ih-ke nying ziah feh-z djong-sang, feh neng mông-djôh Zông-ti-keh koh.”

·4 Nyi-ko-ti-meo teh Ge kông, “Nying yi-kying lao-gao tsa neng-keo djong-sang? Hao djong-zih nyiang-t'e sang-c'ih-le feh?”

·5 Yia-su we-teh kông, “Ngô lao-zih teh ng kông, Ih-ke nying ziah feh jong shü teh Sing-Ling sang-c'ih-le, feh neng tsing Zông-ti-keh koh.

·6 Jong nyüoh-sing sang-keh z nyüoh-sing, jong Sing-Ling sang-keh z ling.

·7 Ngô teh ng kông, Ng-he pih iao djong-sang, feh yüong gyi-kwa.

·8 Fong bing ge-z c'ü, ng-he t'ing-djôh ge sing-hyiang, feh hyiao-teh jong 'ah-yi le, tao 'ah-yi k'e: væn-pah jong Sing-Ling sang-keh ah-z keh-yiang-ts.”

·9 Nyi-ko-ti-meo we-teh Ge kông, “Tsa neng-keo yiu keh z-kön?”

·10 Yia-su we-teh ge kông, “Ng z Yi-seh-lih nying-keh sin-sang, wæ feh hyiao-teh keh z-kön?

·11 Ngô lao-zih teh ng kông, Ngô-he su kông z-kyi hyiao-teh, su kyin-tsing z-kyi mông-djôh-ku; tsih-z ng-he feh tsih-ziu Ngô-he-keh kyin-tsing.

·12 Ngô teh ng-he kông si-zông z-kön, ng-he kyi-zin feh siang-sing, ziah teh ng-he kông t'in-zông z-kön, tsa neng-keo siang-sing?

·13 Jong t'in kông-lôh, ning-gyiu ze t'in, Nying-keh N-ts ts-nga, m-nying sing-zông t'in ku.

·14 Ziang Mo-si ze hông-yia peh zô di-zông, Nying-keh N-ts ah pih iao keh-yiang-ts di-zông:

·15 peh væn-pah siang-sing Ge cü-ts fe djü-mih, tu hao teh-djôh üong-yün weh-ming.

·16 “Ing-yü Zông-ti e-sih si-zông, zing-ts-ü s-lôh Ge doh-ke N-ts, peh væn-pah siang-sing Ge fe djü-mih, tu hao teh-djôh üong-yün weh-ming.

·17 Zông-ti ts'a Ge N-ts tao si-zông le, feh-z le ding si-zông-keh ze; z peh si-zông k'ao Ge hao teh-djôh kyiu.

·18 Siang-sing Ge cü-ts fe ding-ze: feh siang-sing cü-ts yi-kying ding-ze, ing-yü feh siang-sing Zông-ti doh-ke N-ts-keh ming-deo.

·19 Ding-ze z keh yün-ku, yiu liang-kwông tao si-zông le, nying hwön-hyi heh-ön hao-jü liang-kwông: ing-yü ge-he 'ang-yü z ôh.

·20 Væn-pah tso fi-li cü-ts z ky'i-'eng liang-kwông, ah feh tao liang-kwông le, sang-teh tsah-væh ge-keh 'ang-yü.

·21 I-jing tsing dao-li cü-ts we tao liang-kwông le, hao hyin-c'ih ge-keh 'ang-yü z ze-ü Zông-ti tso-keh.”

·22 KEH-SIH z-kön ts-'eo, Yia-su teh Ge meng-du tao Yiu-t'a di-fông; teh ge-he jü-de tæn-kôh, ze-kæn 'ang si-li.

·23 Iah-'ön ze Sæh-lang lin-gying-keh E-neng ah 'ang si-li, ing-yü ze-kæn shü to: nying tu le ziu si-li.

·24 Keh z-'eo Iah-'ön wæ-vong kwæn-lôh kæn-lao.

·25 Iah-'ön-keh meng-du teh Yiu-t'a nying bin-leng kyih-zing-keh kwe-kyü.

·26 Ge-he tao Iah-'ön su-ze le, teh ge kông, “Fu-ts, zin-deo teh ng jü-de ze Iah-dæn 'o-nga, ng peh Ge tso kyin-tsing Cü-ts, yin-ze Ge 'ang si-li, cong-nying tu tao Ge su-ze.”

·27 Iah-'ön we-teh, kông, “Nying ziah feh-z jong t'in s-peh ge, ih-yiang tu teh-feh-djôh.

·28 Ng-he z-kyi hao peh ngô tso kyin-tsing, ngô kông-ku, Ngô feh-z Kyi-toh, z ze Ge yi-zin ts'a-le.

·29 C'ü sing-vu-keh z sing-lông: sing-lông-keh bong-yiu gyi-teh t'ing, yü t'ing-djôh sing-lông-keh sing-ing ziu ting kao-hying: ngô-keh kao-hying yin-ze z mön-coh.

·30 Ge pih iao hying-wông, ngô pih iao se-ziah.

·31 Jong zông-deo le-keh z ze væn-veh-ts-zông: c'ih-ü di, z joh-ü di, ah kông joh-ü di shih-wa: jong t'in le-keh z ze væn-veh-ts-zông.

·32 Ge kyin-tsing Z-kyi su mông-djôh su t'ing-djôh z-kön; tsih-z m-nying tsih-ziu Ge kyin-tsing.

·33 Tsih-ziu Ge kyin-tsing cü-ts, tang ing piao-ming Zông-ti z tsing-keh.

·34 Ing-yü Zông-ti su ts'a-le-keh z djün Zông-ti shih-wa: Zông-ti s-peh Ge Sing-Ling z m-yiu 'æn-liang.

·35 Vu-ts'ing e-sih N-ts, peh væn-veh kao-de Ge siu-li.

·36  Siang-sing N-ts cü-ts yiu üong-yün weh-ming; feh siang-sing N-ts cü-ts fe mông-djôh weh-ming, tsih-yiu Zông-ti-keh nu-ky'i dziang ze ge zông-deo.


## I'ö. 4.

**_1 Kyi-toh teh Sæh-mô-li-ô nyü-nying kông wa, yi hyin-ming Ge z Mi-se-ô. 27 Yü-ts meng-du hyi-gyi. 31 Yia-su kông, tso Zông-ti ts-i z Ge liang-zih. 39 Hyü-to Sæh-mô-li-ô nying siang-sing Ge. 43 Tao Kô-li-li k'e, ze Kô-pah-nong i kwön-keh n-ts._**

·1 Cü hyiao-teh Fæh-li-se nying t'ing-djôh Yia-su Z-kyi siu meng-du, 'ang si-li, to-jü Iah-'ön

·2 (feh-z Yia-su Z-kyi, z Ge meng-du 'ang si-li),

·3 Ge ziu li-k'e Yiu-t'a, cün tao Kô-li-li.

·4 Ge pih iao ku Sæh-mô-li-ô.

·5 Tao Sæh-mô-li-ô ih-ke zing-li di-ming Jü-kô, z teh Ngô-kôh s-peh ge n-ts Iah-seh-keh di lin-gying:

·6 kæn-min yiu Ngô-kôh-keh shü-tsing; Yia-su tseo-lu ky'üoh-lih, ziu zo ze shü-tsing-pin: z-'eo mao ng z tsing.

·7 Yiu ih-ke Sæh-mô-li-ô nyü-nying le tang shü: Yia-su teh ge kông, “Shü peh Ngô hæh ting.”

·8 Meng-du z tao zing-li k'e ma meh-z ky'üoh.

·9 Keh Sæh-mô-li-ô nyü-nying teh Ge kông, “Ng, z Yiu-t'a nying, tsa-sang meng ngô Sæh-mô-li-ô nyü-nying t'ao shü hæh?” (ing-yü Yiu-t'a nying teh Sæh-mô-li-ô nying z feh le-k'e.)

·10 Yia-su we-teh ge kông, “Ng ziah hyiao-teh Zông-ti-keh eng-s, wæ-yiu teh ng kông, ‘shü peh Ngô hæh ting’ Cü-ts z kæh-nying, ng tsong we gyiu Ge, Ge yiu weh shü s-peh ng.”

·11 Nyü-nying teh Ge kông, “Sin-sang, Ng m-yiu shü-dong, tsing yi sing: Ng 'ah-yi yiu keh weh-shü?

·12 Keh shü-tsing z ngô-he tsu-tsong Ngô-kôh peh ngô-he, ge z-kyi teh ge n-ts, teh cong-sang, tu hæh keh shü, Ng z do-jü ge feh.”

·13 Yia-su we-teh ge kông, “Væn-pah hæh keh shü wæ iao k'eo-k'eh:

·14 ziah-z hæh Ngô s-peh ge-keh shü üong-yün fe k'eo-k'eh; Ngô s-peh ge shü we ze ge sing-li zing shü-nyün, üong-c'ih tao üong-yün weh-ming.”

·15 Nyü-nying teh ge kông, “Sin-sang, peh ngô keh shü; peh ngô fe k'eo-k'eh, ah feh tao i le tang shü.”

·16 Yia-su teh ge kông, “K'e ao ng-keh dziang-fu jü-de tao i le.”

·17 Nyü-nying we-teh kông, “Ngô m-yiu dziang-fu.” Yia-su teh ge kông, “Ng kông, m-yiu dziang-fu shih-wa z tsing:

·18 ing-yü ng yi-kying yiu ng-ke dziang-fu; ng yin-ze su yiu feh-z ng-z-keh dziang-fu: keh-kyü wa ng feh dzæn.”

·19 Nyü-nying teh Ge kông, “Sin-sang, ngô mông Ng z sin-ts-nying.

·20 Ngô-he tsu-tsong ze keh-tu sæn tso li-pa; ng-he kông Yia-lu-sæh-lang z ing-ke tso li-pa-keh su-ze.”

·21 Yia-su teh ge kông, “Nyü-nying, ng hao siang-sing Ngô, z-'eo iao tao, ng-he ah feh ze keh-tu sæn, ah feh ze Yia-lu-sæh-lang, pa Vu-ts'ing.

·22 Ng-he ze-teh pa ng-he feh hyiao-teh: ngô-he su pa ngô-he hyiao-teh; ing-yü kyiu-sing z c'ih-ü Yiu-t'a nying.

·23 Z-'eo iao tao, ziu-z yin-ze, lao-zih tso li-pa cü-ts we yüong ling-sing teh zing-zih pa Vu-ts'ing: ing-yü Vu-ts'ing iao keh-yiang-ts nying pa Ge.

·24 Zông-ti z Ling: pa Ge cü-ts iao yüong ling-sing teh zing-zih pa Ge.”

·25 Nyü-nying teh Ge kông, “Ngô hyiao-teh Mi-se-ô le-gao (ziu-z ts'ing-hwu Kyi-toh): Ge ih-le, yiang-yiang we t'ong-ts ngô-he.”

·26 Yia-su teh ge kông, “Ngô teh ng ze-teh kông, ziu-z Ge.”

·27 Keh z-'eo meng-du cün-le; gyi-kwa Yia-su teh keh nyü-nying ze-teh kông; dæn-z m-nying kông, “Ng iao zah-m?” 'oh-tsia, “Zao yün-ku teh nyü-nying kông?”

·28 Nyü-nying fông-lôh shü-dong, tao zing-li k'e, teh cong-nying kông,

·29 “Hao le, mông ih-ke Nying, ngô ih-ts'ih su tso Ge tu teh ngô kông-ku: keh ky'i feh-z Kyi-toh?”

·30 Ge-he ziu jong zing-li tseo-c'ih, tao Yia-su su-ze.

·31 Nyü-nying k'e ts-'eo, meng-du teh Yia-su kông, “Fu-ts, ts'ing ky'üoh.”

·32 Yia-su teh ge kông, “Ngô yiu liang-zih hao ky'üoh z ng-he feh hyiao-teh.”

·33 Meng-du jü-de kông, “Yiu nying do-le peh Ge ky'üoh-ku feh?”

·34 Yia-su teh ge-he kông, “I-jing ts'a Ngô le Cü-ts-keh ts-i, tso-zing Ge z-kön, keh ziu-z Ngô liang-zih.

·35 Ng-he ky'i feh-z kông, ‘Tse z s-ke nyüih, siu-keh z-'eo tao-gao?’ Ngô teh ng kông, Ng-he ngæn nyiang-zông mông di-yiang, yi-kying zing-joh hao siu-keh.

·36 Siu-keh cü-ts teh-djôh kong-din, tsih-shoh ko-ts tao üong-yün weh-ming; hao peh tsæh-cong teh siu-keh cü-ts jü-de kw'a-weh.

·37 Joh-nyü kông, ‘Ih-ke tsæh-cong, bih-ke siu-keh.’ Keh-kyü shih-wa tsing z.

·38 Ng-he vong lao-loh-keh, Ngô ts'a ng-he k'e siu-keh: bih-nying lao-loh-ku, ng-he k'e siu ge-he su lao-loh-keh.”

·39 Yü keh nyü-nying tso te-tsing kông, “Ngô ih-ts'ih su tso Ge tu teh ngô kông,” keh zing-li ziu yiu hyü-to Sæh-mô-li-ô nying siang-sing Ge.

·40 Su-i Sæh-mô-li-ô nying tao Yia-su su-ze, ts'ing Ge jü-de djü: Ge ziu ze-kæn djü liang-nyih.

·41 Yü Ge-z shih-wa siang-sing Ge cü-ts kah-nga to;

·42 ziu teh keh nyü-nying kông, “Ngô-he yin-ze siang-sing, feh-z yü ng shih-wa; ing-yü ngô-he z-kyi t'ing-djôh-ku, hyiao-teh keh lao-zih z Kyi-toh, si-zông-keh Kyiu-Cü.”

·43 KU liang-nyih, Yia-su li-k'e keh su-ze tao Kô-li-li.

·44 Ing-yü Yia-su Z-kyi kông, “Sin-ts-nying ze ge-z di-fông fe tseng-djong.”

·45 Tseo tao Kô-li-li, Kô-li-li nying yi-kying mông-djôh Yia-su ze Yia-lu-sæh-lang tsih-ts' z-'eo væn-pah su tso, ziu tsih-ziu Ge: ing-yü ge-he ah k'e siu tsih-ts'.

·46 Yia-su yi tseo tao Kô-li-li-keh Kô-nô, ziu-z peh shü pin tsiu-keh su-ze. Yiu koh-wông sing-pin ih-ke kwön, ge-keh n-ts ze Kô-pah-nong sang-bing:

·47 t'ing-djôh Yia-su jong Yiu-t'a tao Kô-li-li le, ziu k'e kyin Ge, ts'ing Ge lôh-le i ge-keh n-ts; ing-yü kw'a iao s.

·48 Yia-su teh ge kông, “Ng-he ziah feh mông-djôh zing-tsih teh gyi-z, tsong feh siang-sing.”

·49 Keh kwön teh Ge kông, “Ngô n-ts wæ vong s, gyiu Cü lôh-k'e.”

·50 Yia-su teh ge kông, “Ng k'e; ng-keh n-ts weh-gao.” Keh nying siang-sing Yia-su shih-wa, ziu k'e.

·51 Lôh-k'e z-'eo, ge-keh nu-boh zông-le, t'ong-ts ge, kông, “Ng-keh n-ts weh-gao.”

·52 Ge ziu meng ge-he, bing zao z-'eo hao-gao. Ge-he kông, “Zôh-nyih, mao vi z, nyih t'e-gao.”

·53 Ah-pang ziu hyiao-teh z Yia-su teh ge kông “Ng-keh n-ts weh-gao” z-'eo; ge z-kyi teh 'eh-kô ziu siang-sing.

·54 Keh ziu-z Yia-su jong Yiu-t'a cün tao Kô-li-li, su tso di-nyi-ke gyi-z.


## I'ö. 5.

**_1 Kyi-toh ön-sih-nyih i ih-ke nying sæn-zih-pæh nyin sang bing. 10 Yü Ge ön-sih-nyih i-bing Yiu-t'a nying pih-næn Ge. 17 Yia-su Z-kyi kyin-tsing, yi yüong Vu-ts'ing-keh te-tsing, 32 Iah-'ön-keh kyin-tsing, 36 Ge su tso-keh te-tsing, 39 sing-shü tso kyin-tsing Ge z Zông-ti-keh N-ts._**

·1 KEH z-kön ts-'eo, Yiu-t'a nying ih-ke tsih-ts'; Yia-su zông Yia-lu-sæh-lang.

·2 Ze Yia-lu-sæh-lang Yiang-meng lin-gying, yiu ih-ke dz, Hyi-pah-le shih-wa ziu-z Pih-t'u-da, deo-ky'ün yiu ng-ke lông-oh.

·3 Li-min yiu hyü-to bing-nying tao-kæn, hæh-ngæn, pa-kyiah teh fong-t'æn, teng-'eo dz-li-keh shü dong-ky'i-le.

·4 Ing-yü yiu z-'eo t'in-s kông-lôh kao-dong dz-li-keh shü; shü dong ts-'eo sin t'iao-lôh cü-ts, feh-leng sang zao-teh bing, ziu jün-yü.

·5 Ze-kæn yiu ih-ke nying, sang-bing sæn-zih-pæh nyin.

·6 Yia-su mông-djôh ge tao-kæn, hyiao-teh ge bing sang dziang-kyiu, ziu teh ge kông, “Ng iao jün-yü feh?”

·7 Bing-nying we-teh Ge kông, “Cü, shü dong z-'eo ngô m-yiu nying tông ngô lôh dz-li: ngô z-kyi k'e z-'eo, bih-nying pi ngô sin t'iao-lôh.”

·8 Yia-su teh ge kông, “Nang-ky'i, do p'u-pæn tseo.”

·9 Keh nying lih-k'eh jün-yü, ziu do p'u-pæn tseo-k'e. Keh nyih z ön-sih-nyih.

·10 Yiu-t'a nying ziu teh i jün-yü cü-ts kông, “Kying-nying z ön-sih-nyih; feh ing-ke do p'u-pæn.”

·11 Ge we-teh ge-he kông, “Peh ngô jün-yü Cü-ts, Ge teh ngô kông, ‘Do p'u-pæn tseo.’”

·12 Ge-he ziu meng ge, “Ao ng do p'u-pæn tseo Cü-ts z kæh-nying?”

·13 I jün-yü cü-ts feh hyiao-teh z kæh-nying: ing-yü keh di-fông yiu hyü-to nying, Yia-su ön-cong tseo-ku.

·14 'Eo-deo Yia-su ze sing-din p'ong-djôh ge, teh ge kông, “Ng yi-kying jün-yü: feh-k'o tse væn-ze, sang-teh tsao-næn yüih-fæh li-'e.”

·15 Keh nying ziu k'e t'ong-ts Yiu-t'a nying, kông, “Peh ngô jün-yü z Yia-su.”

·16 Su-i Yiu-t'a nying pih-næn Yia-su, iao sæh Ge, ing-yü ze ön-sih-nyih tso keh z-kön.

·17 Yia-su we-teh ge-he kông, “Ngô Vu-ts'ing dzih-tao yin-ze su tso z-kön, Ngô ah ze-teh tso.”

·18 Su-i Yiu-t'a nying yüih-fæh wa-sön sæh Ge, ing-yü fi-tæn væn-djôh ön-sih-nyih, wæ we kông Zông-ti z Ge Vu-ts'ing, sön Ge z teh Zông-ti ih-yiang-keh.

·19 Yia-su we-teh ge-he kông, “Ngô lao-zih teh ng-he kông, N-ts vong mông-djôh Vu-ts'ing tso, Z-kyi ih-yiang tu feh neng tso: Vu-ts'ing væn-pah su tso, N-ts ah ze-teh tso.

·20 Ing-yü Vu-ts'ing e-sih N-ts, Ge-z su tso tu ts-tin peh Ge mông: wæ-yiu do-jü keh-sih z-kön ah we ts-tin peh Ge mông, peh ng-he hyi-gyi.

·21 Ziang Vu-ts'ing peh s-nying nang-ky'i tse weh, N-ts ah tsiao Z-kyi sing-i peh nying tse weh.

·22 Ing-yü Vu-ts'ing Z-kyi feh sing-p'ön nying, sing-p'ön z-kön tu kao peh N-ts;

·23 peh cong-nying hao kying-djong N-ts, teh kying-djong Vu-ts'ing ih-yiang. Feh kying-djong N-ts cü-ts ziu-z feh kying-djong ts'a Ge le-keh Vu-ts'ing.

·24 “Ngô lao-zih teh ng-he kông, T'ing Ngô shih-wa, siang-sing ts'a Ngô le Cü-ts, keh nying yiu üong-yün weh-ming, ih-ting feh ding ze, z yi-kying jong s-keh di-bu tao weh-ming.

·25 Ngô lao-zih teh ng-he kông, Z-'eo le-gao, yin-ze ziu-z, s-nying we t'ing-djôh Zông-ti N-ts-keh sing-ing: t'ing-djôh cü-ts tu we weh.

·26 Ing-yü ziang Vu-ts'ing ze-ü Z-kyi yiu weh-ming, Ge s-peh N-ts ah ze-ü Z-kyi yiu weh-ming:

·27 ping-ts'ia sing-p'ön-keh gyün-ping s-peh Ge, ing-yü Ge z Nying-keh N-ts.

·28 Feh yüong hyi-gyi keh z-kön: ing-yü z-'eo iao le, væn-pah ze veng-mo tu we t'ing-djôh Ge-keh sing-ing,

·29 ziu c'ih-le: 'ang-zin cü-ts, tse weh teh-djôh weh-ming; tsôh-ôh cü-ts, tse weh ziu-ze.

·30 “Ngô feh neng jong Z-kyi tso zah-m. Ngô tsiao su t'ing-djôh sing-p'ön: Ngô-keh sing-p'ön z tsing-dzih, ing-yü Ngô feh iao tsiao Z-kyi sing-i, tsih iao tsiao ts'a Ngô le Vu-ts'ing-keh sing-i.

·31 Ngô ziah Z-kyi tso kyin-tsing, Ngô-keh kyin-tsing feh tsing.

·32 Yiu Bih-yü peh Ngô tso kyin-tsing, Ngô hyiao-teh Ge peh Ngô su tso-keh kyin-tsing z tsing.

·33 “Ng-he ts'a nying tao Iah-'ön su-ze k'e, keh tsing dao-li ge ah tso kyin-tsing.

·34 Dæn-z Ngô feh ziu nying-keh kyin-tsing: tsih-z kông keh shih-wa, hao peh ng-he teh-djôh kyiu.

·35 Iah-'ön z ming-liang-keh teng: ng-he dzæn-z hwön-hyi ge-keh liang-kwông.

·36 Dæn-z Ngô yiu do-jü Iah-'ön-keh kyin-tsing: ing-yü Vu-ts'ing su s-peh Ngô tso-zing z-kön, keh z-kön Ngô ze-teh tso, keh z-kön kyin-tsing Ngô z Vu-ts'ing ts'a-le-keh.

·37 Wæ-yiu ts'a Ngô le-keh Vu-ts'ing Ge peh Ngô tso kyin-tsing. Ge-keh sing-ing ng-he jong vong t'ing-djôh, Ge-keh ying-ziang ah vong mông-djôh.

·38 Ge-keh dao-li ah feh zeng ze ng-he sing-li: ing-yü ng-he feh siang-sing Ge su ts'a-le Cü-ts.

·39 “Ng-he k'ao-kyiu Sing-shü, ing-yü ng-he ts'eng ze Sing-shü yiu üong-yün weh-ming: Sing-shü z peh Ngô tso kyin-tsing.

·40 Tsih-z ng-he feh k'eng tao Ngô su-ze le, hao teh-djôh weh-ming.

·41 Ngô feh ziu nying-keh yüong-wa.

·42 Dæn-z Ngô hyiao-teh ng-he m-yiu e-kying Zông-ti-keh sing.

·43 Ngô k'ao Ngô Vu-ts'ing ming-deo le, ng-he feh tsih-ziu Ngô: ziah bih-nying k'ao z-kyi ming-deo le, ng-he we tsih-ziu ge.

·44 Ng-he z-kyi ze-teh ziu ng-ngô-keh yüong-wa, feh siang doh-ih-yü Zông-ti su s-keh yüong-wa, tsa neng-keo siang-sing?

·45 Hyiao ts'eng Ngô we ze Vu-ts'ing su-ze kao ng-he zông: yiu ih-ke ze-teh kao ng-he, ziu-z ng-he su i-k'ao-keh Mo-si.

·46 Ng-he ziah-z siang-sing Mo-si, tsong we siang-sing Ngô; ing-yü ge su sia z ts-tin Ngô.

·47 Ziah feh siang-sing ge-keh shü, tsa neng-keo siang-sing Ngô-keh shih-wa?”


## I'ö. 6.

**_1 Kyi-toh yüong ng-ke ping, liang-kwang ng peh ng-ts'in nying ky'üoh-pao. 15 Su-i pah-sing iao sih-lih Ge tso Wông-ti. 16 Yia-su ze he-min tseo-tao meng-du-keh jün: 26 p'i-bing pah-sing keng Ge yü iao ky'üoh ping: 32 Yia-su kông Ge z weh-ming-keh ping. 66 Hyü-to meng-du li-k'e Ge. 68 Pi-teh tsiao-nying Yia-su. 70 Yia-su kông Yiu-da z mo-kyü._**

·1 KEH z-kön ts-'eo Yia-su ku Kô-li-li he, ziu-z Di-pi-li-ô he;

·2 yiu hyü-to nying keng Ge, ing-yü mông-djôh Ge ze bing-nying sing-zông su tso-keh gyi-z.

·3 Yia-su tseo-zông sæn, teh meng-du jü-de zo-lôh.

·4 Yiu-t'a nying Yü-yiah-tsih z-'eo gying-gao.

·5 Yia-su ngæn nyiang-zông, mông-djôh cong-nying tao Ge su-ze le, ziu teh Fi-lih kông, “'Ah-yi hao ma ping, peh keh-sih nying ky'üoh?”

·6 Yia-su kông keh shih-wa z iao s-s ge: Ge-z hyiao-teh iao tsa tso fæh.

·7 Fi-lih we-teh Ge kông, “Ma nyin-liang nying-ts-keh ping peh kôh-nying do ih-ting, wæ feh keo.”

·8 Ih-ke meng-du, ziu-z Si-meng Pi-teh hyüong-di Ön-teh-lih, teh Ge kông,

·9 “Ze-i yiu ih-ke si-lao, yiu ng-ke do-mah ping liang-kwang ng: dæn-z keh ih-ting peh tah-liao nying zah-m yüong?”

·10 Yia-su kông, “Ao cong-nying zo-lôh.” Keh su-ze ts'ing-ts'ao di to. Nön-nying tu zo-lôh, mao ng-ts'in su-moh.

·11 Yia-su do ping; coh-zia ku, kao peh meng-du, meng-du feng peh zo-lôh cü-ts; ng ah z-t'ih, 'eo ge-he ky'üoh.

·12 Yi-kying ky'üoh-pao, Yia-su teh meng-du kông, “Siu-zih ky'üoh-dzing-keh ling-se, ih-ting hyiao lông-li[^6-12].”

·13 Ge-he siu-zih ky'üoh-dzing-keh, ng-ke do-mah ping ling-se, din-mön zih-nyi lo.

·14 Cong-nying mông-djôh Yia-su tso-keh zing-tsih, ziu kông, “Keh lao-zih z ing-ke tao si-zông le-keh Sin-ts-nying.”

·15 Yia-su hyiao-teh ge-he iao le ngang-æh Ge tso Wông-ti, ziu doh-z tse tao sæn-zông.

·16 Æn-keng, Ge meng-du tseo-tao he-pin;

·17 ziu lôh-jün, iao ku-du tao Kô-pah-nong. Yi-kying heh-gao, Yia-su wæ-vong tao ge-he su-ze le.

·18 Do-fong fæh-ky'i, he tsôh-lông,

·19 Ge-he yi-kying yiao zih-pô li lu, mông-djôh Yia-su ze he-min tseo, teh jün gying-le; ziu kying-hôh.

·20 Yia-su teh ge-he kông, “Z Ngô; feh yüong kying-hôh.”

·21 Ge-he ziu hwön-hyi tsih Ge zông jün; jün lih-k'eh tao ge-he iao k'e-keh di-fông.

·22 Di-nyi nyih, gyi ze he te-'ön cong-nying, mông-djôh m-yiu bih-tsih jün, tsih-yiu keh ih-tsih z Ge meng-du zo-lôh, ah hyiao-teh Yia-su vong teh meng-du jü-de lôh-jün, z meng-du z-kyi k'e.

·23 (yiu kyi-tsih jün jong Di-pi-li-ô le, gying Cü coh-zia ge-he ky'üoh ping-keh di-fông):

·24 cong-nying mông Yia-su teh Ge meng-du tu vong ze-kæn, ziu lôh jün, tao Kô-pah-nong zing Yia-su.

·25 Ze he te-'ön zing-djôh, ziu teh Ge kông, “Fu-ts, Ng kyi-z tao i?”

·26 Yia-su we-teh ge-he kông, “Ngô lao-zih teh ng-he kông, Ng-he le zing Ngô, feh-z yü mông-djôh gyi-z, z yü ping ky'üoh-pao-keh yün-ku.

·27 Hyiao yü iao wa-keh liang-zih lao-k'u, yü zeng tao üong-yün weh-ming-keh liang-zih lao-k'u, ziu-z Nying-keh N-ts we s-peh ng-he: ing-yü Vu-ts'ing Zông-ti yüong ing ing Ge ku.”

·28 Ge-he teh Ge kông, “Ngô-he tso Zông-ti z-kön, ing-ke tsa tso fæh?”

·29 Yia-su we-teh ge-he kông, “Siang-sing Ge su ts'a-le-keh, ziu-z tso Zông-ti z-kön.”

·30 Ge-he kông, “Ng tso zah-m gyi-z, peh ngô-he mông-djôh ziu siang-sing Ng? Ng tso zah-m z-kön?

·31 Ngô-he tsu-tsong ze hông-yia ky'üoh mô-nô; ziang sia-lôh kông, ‘Ge jong t'in le-keh ping peh ge-he ky'üoh.’” [S.78.24.]

·32 Yia-su teh ge-he kông, “Ngô lao-zih teh ng-he kông, Jong t'in le-keh ping, feh-z Mo-si peh ng-he; dæn-z Ngô Vu-ts'ing jong t'in le tsing-keh ping s-peh ng-he.

·33 Zông-ti-keh ping, ziu-z jong t'in kông-lôh, peh si-zông yiu weh-ming.”

·34 Ge-he ziu kông, “Cü, keh ping hao dziang-dziang s-peh ngô-he.”

·35 Yia-su teh ge-he kông, “Ngô z weh-ming-keh ping: tao Ngô su-ze cü-ts üong fe du-hæh, siang-sing Ngô cü-ts üong fe k'eo-k'eh.

·36 Dæn-z Ngô yi-kying teh ng-he kông, Ng-he mông-djôh Ngô ku, ning-gyiu feh siang-sing.

·37 Væn-pah Vu-ts'ing s-peh Ngô-keh, pih-ding tao Ngô su-ze le; tao Ngô su-ze le cü-ts Ngô fe kön ge c'ih.

·38 Ing-yü Ngô jong t'in kông-lôh, feh-z le tso Z-kyi sing-i, z le tso ts'a Ngô le Cü-ts-keh sing-i.

·39 Keh ts'a Ngô le Vu-ts'ing-keh ts-i, ziu-z væn-pah Ge su s-peh Ngô-keh, ih-ke tu feh iao Ngô sih-gao, tao meh-nyih iao Ngô peh ge tse nang-ky'i.

·40 Ts'a Ngô le Cü-ts-keh ts-i, ziu-z væn-pah mông-djôh N-ts siang-sing Ge cü-ts, yiu üong-yün weh-ming; tao meh-nyih Ngô we peh ge tse nang-ky'i.”

·41 Ing-yü Yia-su kông, “Ngô z jong t'in kông-lôh-keh ping,” su-i Yiu-t'a nying s-'ô ma-ün Ge, kông,

·42 “Keh ky'i feh-z Iah-seh-keh N-ts Yia-su, Ge-keh vu-meo ngô-he sih-teh? Su-i Ge tsa-sang kông, ‘Ngô z jong t'in kông-lôh?’”

·43 Yia-su teh ge-he kông, “Feh iao jü-de ma-ün.

·44 Ziah feh-z ts'a Ngô le Vu-ts'ing ying-dao ge, m-nying neng-keo tao Ngô su-ze le: le-keh cü-ts, tao meh-nyih Ngô we peh ge tse nang-ky'i.

·45 Sin-ts-nying-keh shü-li yiu sia-lôh, ‘Ge-he tu we ziu Zông-ti-keh kao-hyüing.’ [Y.54.13.] Su-i væn-pah t'ing-djôh Vu-ts'ing-keh kao-hyüing 'ôh-zih ge cü-ts, we tao Ngô su-ze le.

·46 Keh feh-z kông yiu nying mông-djôh Vu-ts'ing ku; tsih-yiu jong Zông-ti le Cü-ts, Ge mông-djôh Vu-ts'ing ku.

·47 “Ngô lao-zih teh ng-he kông, Siang-sing Ngô cü-ts yiu üong-yün weh-ming.

·48 Ngô z weh-ming-keh ping.

·49 Ng-he-keh tsu-tsong ze hông-yia ky'üoh mô-nô, yi-kying s-gao.

·50 Keh ping z jong t'in kông-lôh, hao peh nying ky'üoh ge, ziu fe s.

·51 Ngô z jong t'in kông-lôh weh-ming-keh ping: yiu nying ky'üoh keh ping, hao üong-yün weh: Ngô su s-peh ge-keh ping z Ngô-keh nyüoh-sing, ziu-z Ngô yü si-zông-keh weh-ming iao sô-c'ih.”

·52 Yiu-t'a nying ziu jü-de tsang-leng, kông, “Ge Z-keh nyüoh tsa neng-keo peh ngô-he ky'üoh?”

·53 Yia-su teh ge-he kông, “Ngô lao-zih teh ng-he kông, Ziah feh ky'üoh Nying-keh N-ts-keh nyüoh, feh hæh Ge-keh hyüih, ng-he sing-li m-yiu weh-ming.

·54 Ky'üoh Ngô-keh nyüoh hæh Ngô-keh hyüih cü-ts, ge yiu üong-yün weh-ming; tao meh-nyih Ngô we peh ge tse nang-ky'i.

·55 Ing-yü Ngô-keh nyüoh lao-zih z ky'üoh-zih, Ngô-keh hyüih lao-zih z ying-zih.

·56 Ky'üoh Ngô-keh nyüoh, hæh Ngô-keh hyüih cü-ts, ge z ze-ü Ngô, Ngô ah ze-ü ge.

·57 Ziang üong-weh-keh Vu-ts'ing ts'a Ngô le, Ngô ah k'ao-djôh Vu-ts'ing yiu weh; su-i ky'üoh Ngô cü-ts, k'ao-djôh Ngô ah pih-ding yiu weh.

·58 Keh ziu-z jong t'in kông-lôh-keh ping: feh ziang ng-he tsu-tsong ky'üoh mô-nô, yi-kying s-gao: ky'üoh keh ping cü-ts hao üong-yün weh.”

·59 Keh shih-wa z Yia-su ze Kô-pah-nong jü-we-dông kao-hyüing z-'eo su kông.

·60 Meng-du cong-yiang yiu hyü-to t'ing-djôh, kông, “Keh shih-wa ting næn; kæh-nying neng-keo t'ing ge?”

·61 Yia-su sing-li hyiao-teh Ge meng-du yü keh shih-wa s-'ô ze-teh ma-ün, ziu teh ge-he kông, “Keh shih-wa z peh ng-he pæn-tih feh?

·62 Ng-he ziah-z mông-djôh Nying-keh N-ts sing-zông Ge zin-deo su ze-teh su-ze, keh-z tsa-sang?

·63 Peh nying weh ziu-z ling, nyüoh z vu-ih: Ngô teh ng-he su kông shih-wa ziu-z ling, ziu-z weh-ming:

·64 tsih-z ng-he cong-yiang yiu-sih feh siang-sing.” Ing-yü Yia-su jong ky'i-deo hyiao-teh feh siang-sing cü-ts z kæh-nying, ma Ge cü-ts z kæh-nying.

·65 Yia-su yi kông, “Ngô yü-ts teh ng-he kông-ku, Ziah feh-z Ngô Vu-ts'ing s-peh ge-keh, m-nying neng-keo tao Ngô su-ze le.”

·66 Keh z-'eo yiu hyü-to meng-du tao-t'e, feh tse keng Ge.

·67 Yia-su teh keh zih-nyi-ke kông, “Ng-he ah iao k'e feh?”

·68 Si-meng Pi-teh ziu we-teh Ge kông, “Cü, ngô-he tao kæh-nying su-ze k'e? Ng yiu üong-yün weh-ming-keh shih-wa.

·69 Ngô-he siang-sing, ping-ts'ia hyiao-teh, Ng z keh-yü Kyi-toh, üong-weh Zông-ti-keh N-ts.”

·70 Yia-su we-teh ge-he kông, “Ng-he zih-nyi-ke ky'i feh-z Ngô t'iao-shün-keh? dæn-z ng-he cong-yiang yiu ih-ke z mo-kyü.”

·71 Ge ts-tin Kô-liah nying Si-meng-keh n-ts Yiu-da, ing-yü ge z zih-nyi meng-du ts-nen, 'eo-le iao ma Ge cü-ts.


## I'ö. 7.

**_1 Kyi-toh p'i-bing Z-keh hyüong-di: 10 jong Kô-li-li zông-k'e siu tsiang-bong tsih-ts': 14 ze sing-din kao-hyüing. 40 Pah-sing kôh-yiang i-s kông-tao Yia-su. 45 Yü ts'a-yüoh feh k'ô Ge, Fæh-li-se nying ky'i ge, yi p'i-bing Nyi-ko-ti-meo._**

·1 KEH z-kön ts-'eo Yia-su ze Kô-li-li tseo-le-tseo-k'e: feh iao ze Yiu-t'a tseo, ing-yü Yiu-t'a nying siang sæh Ge.

·2 Yiu-t'a nying tæh tsiang-bong-keh tsih-ts' kw'a tao.

·3 Yia-su-keh hyüong-di teh Ge kông, “Ng hao li-k'e i su-ze tao Yiu-t'a k'e, peh Ng-keh meng-du ah mông-djôh Ng su tso z-kön.

·4 Nying siang ming-ming hyin-c'ih-le, fe ön-cong tso z-kön. Ng kyi-zin ze-teh tso keh-sih z-kön, Z-kyi ing-ke hyin-c'ih peh si-zông mông.”

·5 Ing-yü Ge-z-keh hyüong-di ah feh siang-sing Ge.

·6 Yia-su teh ge-he kông, “Ngô z-'eo wæ vong tao; ng-keh z-'eo dziang-dziang ze-teh.

·7 Si-zông feh ky'i ng-he; z ky'i Ngô, ing-yü Ngô te-tsing ge-keh 'ang-yü z ôh.

·8 Ng-he hao zông-k'e siu keh tsih-ts': Ngô k'e siu keh tsih-ts' wæ mi, ing-yü Ngô z-'eo wæ vong tao.”

·9 Yia-su teh ge-he kông-ku keh shih-wa, ning-gyiu djü ze Kô-li-li.

·10 Ge hyüong-di zông-k'e ts-'eo, Yia-su Z-kyi ah zông-k'e siu tsih-ts', feh-z ziang ming-ming, z ziang ön-cong.

·11 Tsih-ts' z-'eo Yiu-t'a nying ze-kæn zing Ge, kông, “Keh Nying ze 'ah-yi?”

·12 Pah-sing yü Ge jü-de tsang-leng: yiu-sih kông, “Ge z hao Nying:” yiu-sih kông, “Feh-z; z yiu-'oh pah-sing.”

·13 Dæn-z yü p'ô Yiu-t'a nying, m-nying ming-ming kông Ge.

·14 ZE tsih-ts' cong, Yia-su tseo-zông sing-din-li, kao-hyüing.

·15 Yiu-t'a nying ziu hyi-gyi, kông, “Keh Nying shü vong doh-ku, tsa-sang sih-z?”

·16 Yia-su we-teh ge-he kông, “Ngô-keh dao-li feh-z Ngô-z-ke, z ts'a Ngô le Cü-ts-keh dao-li.

·17 Ziah yiu nying k'eng i Ge-keh ts-i, ziu we hyiao-teh keh dao-li wæ-z jong Zông-ti le, wæ-z jong Ngô-z kông.

·18 Jong z-kyi kông-keh, z siang z-keh yüong-wa: tsih-z siang ts'a ge le cü-ts-keh yüong-wa, keh nying z tsing-zih, ze ge li-min m-yiu feh kong-nyi.

·19 Leh-fæh ky'i feh-z Mo-si djün peh ng-he? dæn-z ng-he cong-yiang m-nying i-jing leh-fæh: ng-he tsa-sang iao sæh Ngô?”

·20 Cong-nying we-teh kông, “Ng bi kyü vu-keh: kæh-nying iao sæh Ng?”

·21 Yia-su we-teh ge-he kông, “Ngô yiu ih-yiang z-kön tso-ku, ng-he tu hyi-gyi.

·22 Mo-si djün tsiu-keh-li peh ng-he; (keh ah feh-z jong Mo-si, z jong tsu-tsong ky'i-deo;) ng-he ön-sih-nyih we 'ang tsiu-keh-li peh nying.

·23 Nying ziah-z ze ön-sih-nyih hao ziu tsiu-keh-li, sang-teh yü-be Mo-si-keh leh-fæh; Ngô ze ön-sih-nyih peh ih-ke nying sing-t'i jün-yü, ng-he ky'i Ngô-feh?

·24 Feh iao tsiao nga-min sing-p'ön, ing-ke tsiao kong-nyi sing-p'ön.”

·25 Yiu-sih Yia-lu-sæh-lang nying kông, “Ge-he iao sæh Cü-ts, ky'i feh-z keh Nying?

·26 yin-ze Ge ming-ming ze-teh kông, m-nying kông Ge. Kwön-fu lao-zih hyiao-teh Ge z Kyi-toh feh?

·27 Dæn-z keh Nying ngô-he hyiao-teh Ge-keh le-lih; ziah-z Kyi-toh le, Ge-keh le-lih m-nying we hyiao-teh.”

·28 Yia-su ze sing-din kao-hyüing. ao-hyiang kông, “Ng-he hyiao-teh Ngô, ah hyiao-teh Ngô-keh le-lih: Ngô feh-z jong Z-kyi sing-i le, dæn-z ts'a Ngô le Cü-ts z tsing-zih, ng-he feh hyiao-teh Ge.

·29 Tsih-yiu Ngô hyiao-teh Ge; ing-yü Ngô z jong Ge su-ze le, ah z Ge ts'a Ngô le.”

·30 Ge-he ziu wa-sön k'ô Ge: tsih-z m-nying dong-siu, ing-yü Ge z-'eo wæ-vong tao.

·31 Pah-sing cong-yiang yiu hyü-to siang-sing Ge, kông, “Kyi-toh le z-'eo, we tso gyi-z to-jü keh Nying su tso feh?”

·32 Fæh-li-se nying t'ing-djôh pah-sing t'ih ze-teh nyi-leng Ge: ziu teh tsi-s-tsiang jü-de tang-fæh ts'a-yüoh k'e k'ô Ge.

·33 Yia-su teh ge-he kông, “Ngô wæ-yiu ih-ts'iang teh ng-he jü-de, ziu iao tao ts'a Ngô le Cü-ts su-ze k'e.

·34 Ng-he tsiang-le we zing Ngô, tsih-z zing-feh-djôh: Ngô su ze-teh su-ze ng-he feh neng tao.”

·35 Yiu-t'a nying ziu jü-de kông, “Ge iao tao 'ah-yi k'e, peh ngô-he zing Ge feh djôh? Ge iao tao sæn-k'e ze Hyi-læh nying cong-yiang pah-sing su-ze, kao-hyüing Hyi-læh nying feh?

·36 Ge su kông, ‘Ng-he tsiang-le we zing Ngô, tsih-z zing-feh-djôh; Ngô ze-teh su-ze ng-he feh neng tao:’ keh-z zao shih-wa?”

·37 Tsih-ts' lôh-kyiah nyih, ziu-z ting do nyih-ts, Yia-su gyi-kæn ao-hyiang, kông, “Ziah yiu nying k'eo-k'eh, hao tao Ngô su-ze le hæh.

·38 Siang-sing Ngô cü-ts, ziang sing-shü su kông, Jong ge du-li we liu-c'ih weh-shü-keh kông-'o.”

·39 Yia-su kông keh shih-wa, z ts-tin siang-sing Ge cü-ts tsiang-le iao ziu-keh Sing-Ling. Keh z-'eo Sing-Ling vong kông-lôh, ing-yü Yia-su vong ziu yüong-wa.

·40 Pah-sing cong-yiang yiu hyü-to t'ing-djôh keh shih-wa, ziu kông, “Ge lao-zih z keh Sin-ts-nying.”

·41 Yiu-sih kông, “Ge z Kyi-toh.” Yiu-sih kông, “Kyi-toh we c'ih ze Kô-li-li feh?

·42 Sing-shü ky'i feh-z kông, Kyi-toh z Da-bih-keh 'Eo-de, z c'ih ze Pah-li-'eng, Da-bih su djü-keh hyiang-ts'eng?”

·43 Pah-sing yü Ge tsang-leng.

·44 Nen-cong yiu-sih iao k'ô Ge; dæn-z m-nying dong-siu.

·45 Ts'a-yüoh cün tao tsi-s-tsiang teh Fæh-li-se nying su-ze; ge-he ziu meng ge kông, “Ng-he tsa-sang feh ta Ge le?”

·46 Ts'a-yüoh we-teh kông, “Jong m-yiu nying kông shih-wa ziang keh Nying.”

·47 Fæh-li-se nying teh ge-he kông, “Ng-he ah bi yiu-'oh feh?

·48 Kwön-fu teh Fæh-li-se nying cong-yiang yiu nying siang-sing Ge feh?

·49 Dæn-z keh feh hyiao-teh leh-fæh-keh pah-sing z bi tsiu-mô.”

·50 Nyi-ko-ti-meo, (ziu-z yia-li le kyin Yia-su cü-ts, ah ze gyi nen,) ge teh ge-he kông,

·51 “Ngô-he-keh leh-fæh ziah feh sin t'ing ge-keh k'eo-kyüong, feh sin hyiao-teh ge su tso, hao ding nying-keh ze feh?”

·52 Ge-he we-teh ge-kông, “Ng ah z Kô-li-li nying feh? Hao k'e dzô: m-yiu sin-ts-nying jong Kô-li-li c'ih-le.”

·53 Kôh-nying ziu cün z-keh u-li k'e.


## I'ö. 8.

**_1 Kyi-toh feh ding væn kæn-ying nyü-nying-keh ze. 12 Kông Ge z si-zông-keh liang-kwông, yi bin-ming Ge-keh dao-li: 33 we-teh Yiu-t'a nying la-t'in yü ge z Ô-pah-læh-hön-keh 'eo-de, 59 vông-bi ge-keh hyüong-ôh._**

·1 YIA-SU tao Kæn-læn sæn k'e.

·2 T'in-liang tse tao sing-din-li, cong pah-sing tao Ge su-ze le; Ge zo-lôh, kao-hyüing ge-he.

·3 Doh-shü-nying teh Fæh-li-se nying ta ih-ke nyü-nying tao Ge su-ze, ze-teh tso kæn-ying z-kön k'ô-lao; peh ge gyi ze cong-yiang, ziu teh Yia-su kông,

·4 “Sin-sang, keh nyü-nying ze-teh tso kæn-ying z-kön tông-z k'ô-lao.

·5 Keh yiang-ts nying, Mo-si ze leh-fæh-li feng-fu ngô-he hao do zih-deo p'ang s: Ng tsa kông fæh?”

·6 Ge-he kông keh shih-wa, z s-s Ge, iao teh-djôh pô-ping hao kao Ge zông. Yia-su geo-lôh, yüong tsih-mih-deo ze di sia z.

·7 Ing-yü ge-he meng Ge feh hyih, ziu dzih-ky'i, teh ge-he kông, “Ng-he cong-yiang m-ze cü-ts, ge hao sin do ih-kw'e zih-deo p'ang ge.”

·8 Yi geo-lôh di sia z.

·9 Ge-he t'ing-djôh, ziu bi z-keh liang-sing tsah-væh, lao-siao ih-ke ih-ke tu tseo-c'ih; tsih dzing Yia-su Z-kyi, teh keh nyü-nying gyi ze cong-yiang.

·10 Yia-su dzih-ky'i, tsih mông-djôh keh nyü-nying ze-teh, ziu teh ge kông, “Nyü-nying, keh-sih kao ng cü-ts ze 'ah-yi? m-nying ding ng-keh ze?”

·11 Ge kông, “Cü, m-nying.” Yia-su teh ge kông, “Ngô ah feh ding ng-keh ze: ng k'e, hyiao tse væn-ze.”

·12 YIA-SU yi teh ge-he kông, “Ngô z si-zông-keh liang-kwông: keng Ngô cü-ts fe tseo heh-lu, we teh-djôh weh-ming-keh liang-kwông.”

·13 Fæh-li-se nying ziu teh Ge kông, “Ng Z-kyi tso Z-keh te-tsing; su-i Ng-keh te-tsing feh tsing.”

·14 Yia-su we-teh ge-he kông, “Ziu-z Ngô Z-kyi tso Z-keh te-tsing, Ngô-keh te-tsing ah z tsing: ing-yü Ngô Z-kyi hyiao-teh jong 'ah-yi le, tao 'ah-yi k'e; ng-he feh hyiao-teh Ngô jong 'ah-yi le tao 'ah-yi k'e.

·15 Ng-he tsiao nyüoh-sing sing-p'ön nying; Ngô feh sing-p'ön nying.

·16 Ziah-z sing-p'ön, Ngô-keh sing-p'ön z tsing; ing-yü Ngô feh-z doh-z ze-teh, ts'a Ngô le-keh Vu-ts'ing teh Ngô jü-de.

·17 Ng-he leh-fæh-li yiu sia-lôh, Liang-ke nying tso kyin-tsing z tsing.

·18 Ngô tso Z-keh kyin-tsing, wæ-yiu ts'a Ngô le-keh Vu-ts'ing z peh Ngô tso kyin-tsing.”

·19 Ge-he teh Ge kông, “Ng-keh Vu-ts'ing ze 'ah-yi?” Yia-su we-teh kông, “Ng-he feh hyiao-teh Ngô, ah feh hyiao-teh Ngô Vu-ts'ing: ziah-z hyiao-teh Ngô, ah we hyiao-teh Ngô Vu-ts'ing.”

·20 Keh shih-wa z Yia-su ze sing-din k'u-vông kao-hyüing z-'eo kông, m-nying k'ô Ge; ing-yü Ge z-'eo wæ vong tao.

·21 Yia-su tse teh ge-he kông, “Ngô k'e, ng-he we zing Ngô, ah pih-ding s ze ng-he ze-nyih li-min: Ngô k'e-keh su-ze ng-he feh neng tao.”

·22 Yiu-t'a nying ziu kông, “Ge ze-teh kông, ‘Ngô k'e-keh su-ze ng-he feh neng tao,’ Ge Z-kyi iao zing s feh.”

·23 Yia-su yi teh ge-he kông, “Ng-he joh-ü 'ô; Ngô joh-ü zông: ng-he joh-ü keh si-zông; Ngô feh joh-ü keh si-zông.

·24 Su-i Ngô teh ng-he kông-ku, ‘Ng-he pih-ding s ze ng-he ze-nyih li-min:’ ing-yü ng-he ziah feh siang-sing Ngô z kæh-nying, pih iao s ze ng ze-nyih li-min.”

·25 Ge-he ziu kông, “Ng z kæh-nying?” Yia-su teh ge-he kông, “Ngô ih-hyiang teh ng-he su kông, ziu-z.

·26 Ngô wæ-yiu hyü-to kwæn-djôh ng-he z-kön hao kông, hao sing-p'ön: dæn-z ts'a Ngô le Cü-ts z tsing, Ngô jong Ge su t'ing-djôh z-kön djün ze si-zông.”

·27 Ge-he feh hyiao-teh Yia-su teh ge-he su kông z ts-tin Vu-ts'ing.

·28 Yia-su yi teh ge-he kông, “Ng-he peh Nying-keh N-ts di-zông ts-'eo, we hyiao-teh Ngô z kæh-nying, ah we hyiao-teh Ngô tu feh-z jong Z-kyi sing-i tso, z tsiao Ngô Vu-ts'ing kao-hyüing Ngô shih-wa kông.

·29 Ts'a Ngô le Cü-ts z teh Ngô jü-de; Vu-ts'ing feh peh Ngô doh-z ze-teh, ing-yü Ngô dziang-dziang tso Ge su hwön-hyi z-kön.”

·30 Ge kông keh shih-wa z-'eo, yiu hyü-to nying siang-sing Ge.

·31 Yia-su ziu teh siang-sing Ge-keh Yiu-t'a nying kông, “Ng-he ziah-z dziang-dziang i Ngô dao-li, lao-zih z Ngô meng-du;

·32 ziu we hyiao-teh tsing dao-li, tsing dao-li ah we sih-fông ng-he.”

·33 Ge-he we-teh Ge kông, “Ngô-he z Ô-pah-læh-hön-keh 'eo-de, jong vong tso kæh-nying-keh nu-boh: Ng tsa-sang kông, we tso sih-fông-keh nying?”

·34 Yia-su we-teh ge-he kông, “Ngô lao-zih teh ng-he kông, Væn-pah væn-ze cü-ts z ze-keh nu-boh.

·35 Nu-boh feh-z üong-yün ze u-li: tsih-yiu n-ts z üong-yün djü.

·36 N-ts ziah-z sih-fông ng-he, ng-he lao-zih z sih-fông-keh nying.

·37 Ngô hyiao-teh ng-he z Ô-pah-læh-hön-keh 'eo-de; dæn-z ng-he siang sæh Ngô, ing-yü Ngô-keh dao-li feh ze ng-he sing-li.

·38 Ngô ze Ngô Vu-ts'ing su-ze su mông-djôh, ze-teh kông: ng-he ah ze ng-he ah-pang su-ze su mông-djôh, ze-teh tso.”

·39 Ge-he we-teh Ge kông, “Ngô-he-keh pang z Ô-pah-læh-hön.” Yia-su teh ge-he kông, “Ng-he ziah-z Ô-pah-læh-hön-keh n-nô, tsong we i Ô-pah-læh-hön-keh 'ang-yü tso.

·40 Yin-ze ng-he siang sæh Ngô, ziu-z jong Zông-ti su t'ing-keh tsing dao-li teh ng-he kông Cü-ts: Ô-pah-læh-hön feh-z t'ih tso.

·41 Ng-he ah-pang-keh 'ang-yü z ng-he su tso.” Ge-he teh Ge kông, “Ngô-he feh-z jong kæn-ying sang-keh; ngô-he tsih-yiu ih-ke Vu-ts'ing, ziu-z Zông-ti.”

·42 Yia-su teh ge-he kông, “Ziah-z Zông-ti z ng-keh Vu-ts'ing, tsong we e-kying Ngô: ing-yü Ngô z jong Zông-ti tao si-zông le; ah feh-z Z-kyi sing-i le, z Ge ts'a Ngô le.

·43 Ng-he tsa-sang feh ming-bah Ngô-keh shih-wa? Z ing-yü feh neng t'ing Ngô dao-li.

·44 Ng-he z joh-ü ng-keh pang mo-kyü, ah hwön-hyi i ng pang-keh s-yüoh tso. Ge jong ky'i-deo z sæh-nying-keh, feh pao-siu tsing dao-li, ing-yü tsing dao-li feh zeng ze ge-keh sing-li. Ge kông hông wa, z jong z-keh sing-siang kông: ing-yü ge z tseh-hông-keh, yi z tseh-hông-keh pang.

·45 Ing-yü Ngô kông tsing wa, ng-he feh siang-sing Ngô.

·46 Ng-he-keh cong-yiang kæh-nying hao tsah-væh Ngô yiu ze? Ziah-z Ngô kông tsing wa, ng-he tsa-sang feh siang-sing Ngô?

·47 Joh-ü Zông-ti cü-ts we t'ing Zông-ti shih-wa: ng-he feh t'ing, ing-yü feh joh-ü Zông-ti.”

·48 Yiu-t'a nying we-teh Ge kông, “Ngô-he ze-teh kông Ng z Sæh-mô-li-ô nying yi z bi kyü vu-keh, ky'i feh-z tsing-keh?”

·49 Yia-su we-teh kông, “Ngô feh-z bi kyü vu-keh; Ngô z kying-djong Ngô Vu-ts'ing, ng-he feh kying-djong Ngô.

·50 Ngô feh gyiu Z-keh yüong-wa: yiu Ih-yü we t'i Ngô gyiu, we sing-p'ön.

·51 Ngô lao-zih teh ng-he kông, Nying ziah-z pao-siu Ngô-keh dao-li, üong-yün fe mông-djôh s.”

·52 Yiu-t'a nying ziu teh Ge kông, “Yin-ze ngô-he hyiao-teh Ng z bi kyü vu-keh. Ô-pah-læh-hön yi-kying s-gao, keh-sih sin-ts-nying ah s-gao; Ng yi we kông, ‘Nying ziah pao-siu Ngô-keh dao-li, üong-yün fe ky'üoh s-keh k'u-deo.’

·53 Ng z do-jü ngô-he tsu-tsong Ô-pah-læh-hön feh? ge yi-kying s-gao, sin-ts-nying ah s-gao: Ng Z sön Z zao-teh Nying?”

·54 Yia-su we-teh kông, “Ngô ziah-z yüong-wa Z-kyi, Ngô-keh yüong-wa feh sön-su: we yüong-wa Ngô Cü-ts z Ngô Vu-ts'ing, ziu-z ng-he su kông z ng-he-keh Zông-ti;

·55 ng-he wæ feh nying-teh Ge: Ngô hyiao-teh Ge; Ngô ziah kông, feh hyiao-teh Ge, ah we ziang ng-he tseh-hông: dæn-z Ngô hyiao-teh Ge, ah pao-siu Ge-keh dao-li.

·56 Ng-he tsu-tsong Ô-pah-læh-hön, yü siang mông-djôh Ngô-keh nyih-ts kao-hying: ge mông-djôh-ku, ziu hwön-hyi.”

·57 Yiu-t'a nying teh Ge kông, “Ng wæ feh tao ng-zih shü, Ô-pah-læh-hön Ng mông-djôh-ku feh?”

·58 Yia-su teh ge-he kông, “Ngô lao-zih teh ng-he kông, Ô-pah-læh-hön vong c'ih-si, Ngô ze-teh.”

·59 Ge-he ziu do zih-deo iao p'ang Ge: Yia-su bi-gao, ze ge-he cong-yiang tseo-c'ih sing-din, ziu k'e-gao.


## I'ö. 9.

**_1 Yia-su i sang-zing-keh hæh-ngæn. 8 Hæh-ngæn ta-tao Fæh-li-se nying min-zin. 13 Fæh-li-se nying ky'i ge, yi kön ge c'ih jü-we-dông: 35 Yia-su tsih-ziu ge, ge ziu tsiao-nying Yia-su. 39 Yia-su ts-tin Ge s liang-kwông peh kæh-nying._**

·1 YIA-SU tseo-ku z-'eo, mông-djôh ih-ke nying jong sang ziu hæh-ngæn.

·2 Ge meng-du ziu meng Ge, kông, “Fu-ts, keh nying jong sang ziu hæh-ngæn, z kæh-nying væn ze? Wæ-z ge z-kyi, wæ-z ge vu-meo?”

·3 Yia-su we-teh kông, “Feh-z ge z-kyi væn-ze, yi feh-z ge vu-meo væn-ze: z iao ze ge sing-zông hyin-c'ih Zông-ti-keh tsôh-yü.

·4 Nyih-li z-'eo, Ngô pih iao tso ts'a Ngô le-keh z-kön: yia-li iao tao, ziu m-yiu nying neng-keo tso z-kön.

·5 Ngô wæ ze si-zông, z si-zông-keh liang-kwông.”

·6 Keh shih-wa kông-ku, Ge t'u zæn-t'u ze di, yüong zæn-t'u diao læn-wu-nyi t'æh hæh-ngæn-keh ngæn,

·7 teh ge kông, “Ng tao Si-lo-ô dz-li k'e si-si” (Si-lo-ô ziu-z ‘ts'a-le-keh’ i-s). Ge k'e si, cün-le ziu mông-djôh.

·8 Ling-sô teh su-zông mông-djôh ge z hæh-ngæn-keh ziu kông, “Keh ky'i feh-z zo-kæn t'ao-væn cü-ts?”

·9 Yiu-sih kông, “Z ge:” yiu-sih kông, “Ziang ge.” Ge-z kông, “Z ngô.”

·10 Ge-he teh ge kông, “Ng-keh ngæn tsa k'e-fæh?”

·11 Ge we-teh kông, “Yiu ih-ke Nying ming-z Yia-su, diao læn-wu-nyi, t'æh ngô ngæn, teh ngô kông, ‘Tao Si-lo-ô dz-li k'e si:’ ngô k'e si, ziu mông-djôh.”

·12 Ge-he teh ge kông, “Keh Nying ze 'ah-yi?” Ge kông, “Ngô feh hyiao-teh.”

·13 Ge-he ta jong-zin hæh-ngæn-keh, k'e kyin Fæh-li-se nying.

·14 Yia-su diao læn-wu-nyi k'e ge ngæn. keh nyih z ön-sih-nyih.

·15 Fæh-li-se nying meng ge tsa-sang mông-djôh. Ge teh ge-he kông, “Ge yüong læn-wu-nyi t'æh ngô ngæn, ngô k'e si, ziu mông-djôh.”

·16 Fæh-li-se nying yiu kyi-ke kông, “Keh Nying feh siu ön-sih-nyih, feh-z jong Zông-ti le.” Yi yiu kông, “Ze-nying tsa neng-keo tso keh gyi-z?” ge-he ziu jü-de tsang-leng.

·17 Yi teh hæh-ngæn kông, “Ge kyi-zin k'e ng-keh ngæn, ng kông Ge z tsa-sang?” Ge kông, “Ge z sin-ts-nying.”

·18 Yiu-t'a nying feh siang-sing ge z hæh-ngæn i-liang, teng-tao ao ge vu-meo le,

·19 meng ge-he kông, “Keh z ng-keh n-ts, ziu-z ng kông jong sang z hæh-ngæn feh? yin-ze ge tsa-sang mông-djôh?”

·20 Ge vu-meo we-teh ge-he, kông, “Keh z ngô-keh n-ts, ngô hyiao-teh, ge jong sang z hæh-ngæn ngô yi hyiao-teh:

·21 ge yin-ze tsa mông-djôh ngô feh hyiao-teh; kæh-nying k'e ge ngæn ngô yi feh hyiao-teh: ge yi-kying zing-nying-tsiang-da, ng-he hao meng ge; ge-z z-kön z-kyi we kông.”

·22 Ge vu-meo kông keh shih-wa, z yü p'ô Yiu-t'a nying: ing-yü Yiu-t'a nying yi-kying iah hao, ziah yiu nying tsiao-nying Yia-su z Kyi-toh, pih iao kön-c'ih jü-we-dông.

·23 Su-i ge vu-meo kông, “Ge yi-kying zing-nying-tsiang-da, hao meng ge-z.”

·24 Fæh-li-se nying yi ao keh zin-deo hæh-ngæn cü-ts le, teh ge kông, “Ng hao kyü yüong-wa peh Zông-ti: ngô-he hyiao-teh keh Nying z ze-nying.”

·25 Ge we-teh kông, “Ge-z ze-nying feh-z, ngô feh hyiao-teh: ih-yiang ngô hyiao-teh, ngô yi-zin z hæh-ngæn, yin-ze we mông-djôh.”

·26 Ge-he yi we-teh ge kông, “Ge peh ng tso zah-m? Tsa-sang k'e ng-keh ngæn?”

·27 Ge we-teh ge-he kông, “Ngô yi-kying teh ng-he kông-ku, ng-he feh t'ing: tsa-sang iao tse t'ing? ng-he ah iao tso Ge-keh meng-du feh?”

·28 Ge-he ziu zôh ge, kông, “Ng z Ge-keh meng-du; ngô-he z Mo-si-keh meng-du.

·29 Zông-ti teh Mo-si kông ngô-he hyiao-teh: dæn-z keh Nying jong 'ah-yi le ngô-he feh hyiao-teh.”

·30 Ge we-teh kông, “Ge we k'e ngô-keh ngæn, ng-he wæ feh hyiao-teh Ge jong 'ah-yi le, keh z hyi-gyi!

·31 Ngô-he hyiao-teh Zông-ti feh t'ing ze-nying-keh tao-kao: ziah-z nying yiu gyin-sing, i Ge-keh ts-i, Zông-ti we t'ing ge.

·32 Jong-ku-yi-le vong t'ing-djôh nying we k'e sang-zing hæh-ngæn-keh ngæn.

·33 Keh Nying ziah feh-z jong Zông-ti le, Ge tu feh neng tso.”

·34 Ge-he we-teh kông, “Ng tsing-ke z ze-nyih li-min su sang, wæ iao kao-hyüing ngô-he feh?” Ziu kön ge c'ih.

·35 YIA-SU t'ing-djôh ge-he kön ge c'ih; ziu zing-djôh ge, teh ge kông, “Ng siang-sing Zông-ti-keh N-ts feh?”

·36 Ge we-teh kông, “Cü, kæh-nying z Zông-ti-keh N-ts, hao peh ngô siang-sing Ge?”

·37 Yia-su teh ge kông, “Ng yi-kying mông-djôh Ge ku, teh ng ze-teh kông Cü-ts ziu-z.”

·38 Ge kông, “Cü, ngô siang-sing.” Ziu pa Ge.

·39 Yia-su kông, “Ngô yü sing-p'ön z-kön tao si-zông le, peh vong mông-djôh cü-ts we mông-djôh; mông-djôh cü-ts fæn-cün we tso hæh-ngæn.”

·40 Yiu kyi-ke Fæh-li-se nying ze wang-pin, t'ing-djôh keh shih-wa, ziu teh Ge kông, “Ngô-he ah z hæh-ngæn feh?”

·41 Yia-su teh ge kông, “Ng-he ziah-z hæh-ngæn, ziu m-yiu ze; yin-ze ng-he kông mông-djôh: su-i ng-he-keh ze ning-gyiu ze-teh.”


## I'ö. 10.

**_1 Kyi-toh z Meng, yi z ting hao K'ön-yiang-keh. 19 Pah-sing kôh-yiang sing-i kông-tao Yia-su. 24 Yia-su yüong Ge su tso z-kön tso bing-kyü Ge z Zông-ti-keh N-ts: 39 bi-ku Yiu-t'a nying, 40 tao Iah-dæn 'o-nga k'e, ze-kæn hyü-to nying siang-sing Ge._**

·1 “Ngô lao-zih teh ng kông, Feh jong meng tseo-tsing yiang-læn, jong bih-c'ü t'iao-tsing cü-ts, z zeh teh gyiang-dao.

·2 Jong meng tseo-tsing cü-ts z k'ön-yiang-keh nying.

·3 Kwön-meng-keh we peh ge k'e meng; yiang ah t'ing-teh-c'ih ge sing-ing; ge we ao z-kyi yiang-keh ming-z, ta ge-he c'ih.

·4 Z-keh yiang fông-c'ih, ge z-kyi tseo ku-sin; yiang ziu keng ge ing-yü nying-teh ge sing-ing.

·5 Fe keng tang-sang nying, tsih we to-bi ge: yü feh nying-teh tang-sang nying-keh sing-ing.”

·6 Yia-su teh ge-he kông keh pi-fông: ge-he feh ming-bah Ge su kông z zao i-s.

·7 Yia-su yi teh ge-he kông, “Ngô lao-zih teh ng kông, Ngô ziu-z yiang-keh Meng.

·8 Væn-pah sin-jü Ngô le cü-ts z zeh teh gyiang-dao: yiang z feh t'ing ge-he.

·9 Ngô z Meng: væn-pah jong Ngô tseo-tsing, we teh-djôh kyiu, hao tsing-c'ih, teh-djôh ts'ing-ts'ao ky'üoh.

·10 Zeh z tan-tsih yü t'eo, sæh, djü-mih le: Ngô le peh ge-he yiu weh-ming, ping-ts'ia weh-zông kô-weh.

·11 “Ngô z keh ting hao k'ön-yiang-keh Nying: keh ting hao k'ön-yiang Cü-ts we yü yiang sô-c'ih Z-kyi sing-ming.

·12 Feh-z k'ön-yiang cü-ts, yiang ah feh-z ge-z-ke, z t'ao-le-keh yüong-nying, ge mông-djôh za-lông le, yiang tu tön-gao, dao-k'e, za-lông ziu t'a yiang ky'üoh, peh tsing-pæn kön-sæn:

·13 t'ao-le-keh nying we dao-k'e, yü ge z t'ao-le-keh, ah feh tsiao-kwön yiang.

·14 Ngô z keh ting hao k'ön-yiang-keh Nying; Ngô nying-teh Z-keh yiang, Ngô-keh yiang ah nying-teh Ngô,

·15 ziang Vu-ts'ing sih-teh Ngô, Ngô sih-teh Vu-ts'ing; ping-ts'ia Ngô yü yiang sô-c'ih Z-keh sing-ming.

·16 Ngô wæ-yiu yiang, vong ze-i yiang-læn-li: keh-sih Ngô ah pih iao ta ge le, ge-he ah we t'ing Ngô-keh sing-ing; we tso ih-pæn-sang, ih-ke k'ön-yiang-keh Nying.

·17 Vu-ts'ing su-i e-sih Ngô, yü Ngô sô-c'ih Z-kyi sing-ming, peh Ngô hao voh ge cün-le.

·18 Ngô sing-ming m-nying we deh-k'e, z Ngô-z sô-c'ih. Ngô yiu sô-c'ih sing-ming-keh neng-kön, ah yiu voh ge cün-le-keh neng-kön. Keh feng-fu Ngô jong Ngô Vu-ts'ing tsih-djôh. ”

·19 Yü keh shih-wa Yiu-t'a nying yi tsang-leng.

·20 Nen-cong yiu hyü-to nying kông, “Ge z kyü vu-keh, yi tin-gao; tsa-sang t'ing Ge?”

·21 Yi yiu nying kông, “Keh feh-z kyü vu-keh shih-wa. Kyü we k'e hæh-ngæn-keh ngæn feh?”

·22 Ze Yia-lu-sæh-lang yiu siu sing-din tsih-ts', z tong-t'in;

·23 Yia-su ze sing-din, Su-lo-meng lông-oh tseo.

·24 Yiu-t'a nying ziu wu-le, teh Ge kông, “Ng iao peh ngô-he nyi-sing nyi-'oh tao kyi-z? Ng ziah-z Kyi-toh, hao ming-ming teh ngô-he kông.”

·25 Yia-su we-teh ge-he kông, “Ngô yi-kying teh ng-he kông-ku, ng-he feh siang-sing: Ngô k'ao Ngô Vu-ts'ing ming-deo su tso z-kön, keh z peh Ngô tso te-tsing.

·26 Dæn-z ng-he feh siang-sing, ing-yü feh-z Ngô-keh yiang, ziang Ngô teh ng-he su kông.

·27 Ngô-keh yiang we t'ing Ngô sing-ing, Ngô nying-teh ge-he, ge-he ah keng Ngô;

·28 Ngô s-peh ge-he üong-yün weh-ming; ge-he üong-yün fe mih-gao, jong Ngô siu-li ah feh neng deh-k'e.

·29 Keh s-peh Ngô yiang-keh Vu-ts'ing z pi væn-pah wæ do; jong Ngô Vu-ts'ing siu-li ah feh neng deh-k'e.

·30 Ngô teh Vu-ts'ing z ih-ke-sang.”

·31 Yiu-t'a nying yi do zih-deo iao p'ang Ge.

·32 Yia-su we-teh ge-he kông, “Ngô vong Vu-ts'ing 'ao-ling tso hyü-to hao z-kön peh ng-he mông-ku; ng-he yü nô-ih-yiang iao do zih-deo p'ang Ngô?”

·33 Yiu-t'a nying we-teh Ge kông, “Ngô-he do zih-deo p'ang Ng, feh-z yü hao z-kön, z yü sih-doh shih-wa; ing-yü Ng z nying, yi we Z sön Z Zông-ti.”

·34 Yia-su we-teh ge-he kông, “Ng-he leh-fæh ky'i feh-z sia-lôh kông, ‘Ngô ts'ing-hwu ng z zông-ti?’

·35 Sing-shü shih-wa feh neng fi-gao: tsih-djôh Zông-ti 'ao-ling cü-ts ziah ts'ing-hwu ge-he z zông-ti,

·36 'o-hyüông Vu-ts'ing sön tseng-djong, ts'a tao si-zông le Cü-ts, Z-kyi kông, ‘Ngô z Zông-ti-keh N-ts;’ ng-he tsa-sang kông Ngô ze-teh kông sih-doh shih-wa?

·37 Ngô ziah feh tso Ngô Vu-ts'ing z-kön, feh yüong siang-sing Ngô.

·38 Ziah-z ze-teh tso, ng-he ziu-z feh siang-sing Ngô, ah ing-ke siang-sing keh-sih z-kön: peh ng-he hao hyiao-teh yi hao siang-sing, Vu-ts'ing z ze-ü Ngô, Ngô ze-ü Vu-ts'ing.”

·39 Ge-he yi siang k'ô Ge; Yia-su t'eh-c'ih ge-he siu-li k'e-gao.

·40 Ge yi tao Iah-dæn 'o-nga, Iah-'ön ky'i-deo 'ang si-li-keh su-ze; djü ze-kæn.

·41 Yiu hyü-to nying tao Ge su-ze le; kông, “Iah-'ön ih-yiang zing-tsih tu m-yiu tso-ku: tsih-yiu Iah-'ön kông-tao keh Nying kyü-tang-kyü shih-wa tu feh dzæn.”

·42 Ze-kæn ziu yiu hyü-to nying siang-sing Ge.


## I'ö. 11.

**_1 Læh-sæh-lu yi-kying ön-tsông s-nyih, Yia-su peh ge weh-cün-le. 45 Hyü-to Yiu-t'a nying siang-sing. 47 Tsi-s-tsiang teh Fæh-li-se nying wa-sön meo-'e Yia-su. 49 Ke-ô-fæh kông sin-ts shih-wa. 54 Yia-su feh tse ze Yiu-t'a nying cong-yiang tseo. 55 Ze yü-yiah-tsih Yiu-t'a nying zing Ge, iao k'ô Ge._**

·1 YIU ih-ke nying sang-bing, ming-z Læh-sæh-lu, djü ze Pah-da-nyi, ziu-z Mô-li-ô teh ge ts-me Mô-da-keh hyiang-ts'eng.

·2 Keh Mô-li-ô ziu-z do hyiang-yiu t'æh-t'æh Cü, yüong z-kyi deo-fæh k'a-k'a Ge kyiah, z ge hyüong-di Læh-sæh-lu sang-bing.

·3 Keh liang ts-me ziu ts'a nying k'e kyin Yia-su, kông, “Cü, Ng su e-sih cü-ts yiu bing.”

·4 Yia-su t'ing-djôh, ziu kông, “Keh mao-bing feh-z iao s, z yü Zông-ti-keh yüong-wa, peh Zông-ti-keh N-ts yü keh bing hao teh-djôh yüong-wa.”

·5 Yia-su z e-sih Mô-da, teh ge ts-me, teh Læh-sæh-lu.

·6 T'ing-djôh ge yiu bing, tæn-kôh ze-kæn liang-nyih;

·7 'eo-deo teh meng-du kông, “Ngô-he hao tse tao Yiu-t'a k'e.”

·8 Meng-du teh Ge kông, “Fu-ts, Yiu-t'a nying m kyi-z iao do zih-deo p'ang Ng; Ng wæ iao tao kæn-min k'e feh?”

·9 Yia-su we-teh kông, “Ih-nyih ky'i feh-z yiu loh-ke z-zing? nying ziah ze bah-nyih tseo lu, ziu feh tih-tao, ing-yü mông-djôh si-zông-keh liang-kwông.

·10 Ziah-z yia-li tseo, we tih-tao, ing-yü ge m-yiu liang-kwông.”

·11 Keh shih-wa kông-ku, 'eo-deo teh ge-he kông, “Ngô-he-keh bong-yiu Læh-sæh-lu kw'eng-k'e; Ngô k'e ao ge sing.”

·12 Meng-du kông, “Cü, ge ziah-z kw'eng, tsong we hao.”

·13 Yia-su shih-wa z ts-tin ge s: ge-he ts'eng z kông ön-weng kw'eng-kæn.

·14 Yia-su ziu ming-ming teh ge-he kông, “Læh-sæh-lu s-gao.

·15 Yü ng-he-keh yün-ku Ngô hwön-hyi vong ze-kæn, peh ng-he hao siang-sing. Yin-ze Ngô-he hao tao ge su-ze k'e.”

·16 To-mô, yi ts'ing-hwu Ti-t'u-mô, ziu teh jü-de meng-du kông, “Ngô-he ah hao k'e, teh ge jü-de s.”

·17 Yia-su tseo-tao, ziu hyiao-teh ge ze veng-mo yi-kying s-nyih.

·18 Pah-da-nyi teh Yia-lu-sæh-lang lin-gying, mao loh li lu;

·19 yiu hyü-to Yiu-t'a nying tao Mô-da teh Mô-li-ô su-ze le, yü ge hyüong-di iao ön-yü ge.

·20 Mô-da t'ing-djôh Yia-su le-gao, ziu k'e nying-tsih Ge: Mô-li-ô ning-gyiu zo ze u-li.

·21 Mô-da teh Yia-su kông, “Cü, Ng ziah-z ze-i, ngô hyüong-di fe s.

·22 Dæn-z ngô hyiao-teh, Ng yin-ze jü-bin iao gyiu Zông-ti zah-m, Zông-ti pih-ding we s-peh Ng.”

·23 Yia-su teh ge kông, “Ng-keh hyüong-di we tse nang-ky'i.”

·24 Mô-da teh Ge kông, “Ngô hyiao-teh tao meh-nyih weh-cün-le z-'eo ge we nang-ky'i.”

·25 Yia-su teh ge kông, “Tse weh-cün-le teh weh-ming, ziu-z Ngô: siang-sing Ngô cü-ts, shü-tsih s, yi we weh:

·26 væn-pah weh-keh siang-sing Ngô cü-ts, üong-yün fe s. Keh shih-wa ng siang-sing feh?”

·27 Mô-da teh Ge kông, “Cü, z-keh: ngô siang-sing Ng z Kyi-toh, Zông-ti-keh N-ts, ing-ke tao si-zông le Cü-ts.”

·28 Keh shih-wa kông-ku, ziu k'e ön-cong ao ge ts-me Mô-li-ô, kông, “Sin-sang le-gao, ao ng.”

·29 Mô-li-ô t'ing-djôh, lih-k'eh ky'i-le, tao Yia-su su-ze k'e.

·30 Keh z-'eo Yia-su vong tseo-tsing hyiang-ts'eng, wæ ze Mô-da nying-tsih Ge-keh su-ze.

·31 Ze Mô-li-ô u-li ön-yü ge-keh Yiu-t'a nying, mông-djôh Mô-li-ô lih-k'eh ky'i-le tseo-c'ih, ziu keng ge, kông, “Ge tao veng-mo k'e k'oh.”

·32 Mô-li-ô tseo-tao Yia-su su-ze, ih mông-djôh ziu p'oh-lôh Ge kyiah-zin, kông, “Cü, Ng ziah ze-i, ngô hyüong-di fe s.”

·33 Yia-su mông-djôh Mô-li-ô ze-teh k'oh, wæ-yiu jü-de le-keh Yiu-t'a nying ah k'oh, ziu sing-t'ong næn-ku, kông,

·34 “Ng-he tsông ge ze 'ah-yi?” Ge-he kông, “Cü, le mông.”

·35 Yia-su c'ih ngæn-li.

·36 Yiu-t'a nying kông, “Mông Ge tsa-sang e-sih ge!”

·37 Nen-cong yiu-sih kông, “Ge we peh hæh-ngæn mông-djôh, ky'i feh neng peh keh nying fe s?”

·38 Yia-su yi sing-t'ong, tseo-tao veng-mo. Veng z ih-ke di-dong, yiu zih-deo keng-lao.

·39 Yia-su kông, “Zih-deo do-gao.” S-nying-keh ts-me Mô-da teh Ge kông, “Cü, yiu ky'i-dao: ing-yü yi-kying yiu s-nyih.”

·40 Yia-su teh ge kông, “Ngô ky'i feh-z teh ng kông-ku, ng ziah-z siang-sing, we mông-djôh Zông-ti-keh yüong-wa?”

·41 Ge-he ziu jong veng-mo do-gao zih-deo. Yia-su ngæn hyiang t'in, kông, “Vu-ts'ing, Ng kyi-zin t'ing Ngô, Ngô zia-zia Ng.

·42 Ngô hyiao-teh Ng z-k'eh t'ing Ngô: dæn-z yü deo-ky'ün gyi-teh keh-pæn nying Ngô t'ih kông, hao peh ge-he siang-sing z Ng ts'a Ngô le.”

·43 Keh shih-wa kông-ku, ziu do sing-hyiang ao-ky'i, kông, “Læh-sæh-lu, c'ih-le.”

·44 S-keh cü-ts ziu c'ih-le, siu kyiah yiu pu dzin-lao; min yiu siu-kying pao-teh. Yia-su teh ge-he kông, “Ka-gao, peh ge tseo.”

·45 TAO Mô-li-ô su-ze le-keh Yiu-t'a nying, mông-djôh Yia-su su tso z-kön, ziu yiu hyü-to siang-sing Ge.

·46 Nen-cong yiu-sih tao Fæh-li-se nying su-ze, peh Yia-su su tso z-kön t'ong-ts ge-he.

·47 Su-i tsi-s-tsiang teh Fæh-li-se nying jü-zih kong-we, kông, “Keh Nying tso hyü-to zing-tsih, ngô-he tsa tsông-fæh?

·48 Ziah-z 'eo Ge, cong-nying we siang-sing Ge: Lo-mô nying we le peh ngô-he di-fông teh pah-sing deh-k'e.”

·49 Nen-cong yiu ih-ke nying ming-z Ke-ô-fæh, keh nyin z ge tso da tsi-s, teh ge-he kông, “Ng-he ih-ting feh hyiao-teh;

·50 wæ feh ts'eng-tao, ih-ke nying yü pah-sing s, peh t'ong koh fe djü-mih, z ngô-he-keh ih-c'ü.”

·51 Keh shih-wa feh-z jong ge z-kyi kông: keh nyin z ge tso da tsi-s, ge kông sin-ts shih-wa, kông Yia-su iao yü pah-sing s;

·52 ah feh tæn-tsih yü keh ih-koh pah-sing s, ah iao siu-zih Zông-ti s-sæn-keh n-nô peh ge-he tso ih-ke-sang.

·53 Jong keh nyih, ge-he ziu siang-liang iao tsông-s Yia-su.

·54 Su-i Yia-su feh tse ming-ming ze Yiu-t'a nying cong-yiang tseo, jong kæn tao hông-yia lin-gying di-fông k'e, tseo-tsing Yi-fæh-lin zing-li; ziu teh meng-du jü-de tæn-kôh ze-kæn.

·55 YIU-T'A nying-keh Yü-yiah-tsih gying-gao: tsih-ts' yi-zin yiu hyü-to nying jong hyiang-'ô zông Yia-lu-sæh-lang, iao kyih-zing z-kyi.

·56 Ge-he ze-kæn zing Yia-su, gyi ze sing-din jü-de kông, “Ng-he tsa ts'eng? Ge le siu tsih-ts' feh?”

·57 Tsi-s-tsiang teh Fæh-li-se nying yi-kying c'ih 'ao-ling, ziah yiu nying hyiao-teh Ge ze 'ah-yi, ziu le t'ong-ts, peh ge-he hao k'ô Ge.


## I'ö. 12.

**_1 Mô-li-ô yüong hyiang-yiu t'æh Yia-su-keh kyiah. 9 Hyü-to nying le iao kyin Læh-sæh-lu, 10 Tsi-s-tsiang wa-sön meo-'e ge. 12 Kyi-toh gyi ih-p'ih lü tsing Yia-lu-sæh-lang. 20 Hyi-læh nying iao kyin Yia-su. 23 Yia-su kông Ge iao s z-kön. 37 Yiu-t'a nying ning-gyiu hæh-ngæn: 42 hyü-to kwön siang-sing, dæn-z feh tsiao-nying Yia-su: 44 kông Ge le kyiu nying._**

·1 Yü-yiah-tsih ts-zin loh nyih, Yia-su tao Pah-da-nyi, ziu-z Læh-sæh-lu s-gao, Yia-su peh ge weh-cün-le-keh su-ze.

·2 Ze-kæn bæn yia-væn peh Yia-su ky'üoh: Mô-da ze-teh voh-z; teh Ge zo-zih cü-ts Læh-sæh-lu ah ze-nen.

·3 Mô-li-ô do ih-kying ting hao ting kyü-keh hyiang-yiu, t'æh Yia-su kyiah, yi yüong z-kyi deo-fæh k'a-k'a Ge kyiah; mön oh tu p'eng-hyiang.

·4 Yiu ih-ke meng-du, z Kô-liah nying, Si-meng-keh n-ts, Yiu-da, ziu-z 'eo-le iao ma Yia-su cü-ts, ge kông,

·5 “Keh hyiang-yiu 'o-feh ma sæn-zih-liang nying-ts, feng peh gyüong-nying?”

·6 Ge kông keh shih-wa, feh-z iao ku-djôh gyüong-nying; ing-yü ge z zeh, dzin-de z ge kwön, pa-tsing-keh nying-ts iao t'eo.

·7 Yia-su kông, “Bing ge, ge k'ông keh hyiang-yiu, z yü Ngô ön-tsông nyih-ts yüong.

·8 Ing-yü ng-he yiu gyüong-nying dziang-z jü-de; dæn-z Ngô feh-z dziang-dziang jü-de.”

·9 Yiu hyü-to Yiu-t'a nying hyiao-teh Yia-su ze-kæn; ge le, feh tæn-tsih yü Yia-su Z-kyi, z iao mông Yia-su jong s-nying cong-yiang peh ge weh-cün-le-keh Læh-sæh-lu.

·10 Dæn-z tsi-s-tsiang wa-sön lin Læh-sæh-lu ah iao sæh-gao;

·11 ing-yü hyü-to Yiu-t'a nying yü ge ziu siang-sing Yia-su.

·12 Di-nyi nyih, le siu tsih-ts'-keh cong-nying, t'ing-djôh Yia-su tao Yia-lu-sæh-lang le,

·13 ziu do tsao-jü-keh jü-ts, c'ih-le nying-tsih Ge, ao-ky'i-le kông, “ 'O-sæn-nah: k'ao-djôh Cü ming-deo le-keh Yi-seh-lih Wông-ti, z ing-ke coh-tsæn.”

·14 Yia-su zing-djôh ih-p'ih siao-lü, ziu gyi-zông, ziang shü-li sia-lôh,

·15 “Shing-keh nô, feh yüong p'ô, mông ng-keh Wông-ti gyi ih-p'ih siao-lü le.” [Sk.9.9.]

·16 Keh-sih z-kön Ge meng-du ky'i-deo feh ming-bah: teng-tao Yia-su ziu yüong-wa ts-'eo, ziu ts'eng-tao keh shih-wa z ts-tin Ge sia-lôh, ah yiu keh-sih z-kön hyiang Ge tso-ku.

·17 Yia-su ao Læh-sæh-lu tseo-c'ih veng-mo, peh ge jong s-nying cong-yiang weh-cün-le, keh z-'eo jü-de-keh nying tu tso kyin-tsing.

·18 Su-i cong-nying k'e nying-tsih Ge, ing-yü t'ing-djôh Ge yiu keh zing-tsih tso-ku.

·19 Fæh-li-se nying jü-de kông, “Ng-he su wa-sön tu z vu-ih: ing-yü t'ong-t'in-'ô tu keng Ge.”

·20 TÔNG tsih-ts' z-'eo, zông-le li-pa cü-ts yiu-sih z Hyi-læh nying:

·21 ge-he le kyin Kô-li-li Pah-se-da-keh Fi-lih, teh ge kông, “Sin-sang, ngô-he iao kyin Yia-su.”

·22 Fi-lih ziu k'e t'ong-ts Ön-teh-lih: Ön-teh-lih teh Fi-lih yi k'e t'ong-ts Yia-su.

·23 Yia-su we-teh ge-he, kông, “Nying-keh N-ts ziu yüong-wa z-'eo tao-gao.

·24 Ngô lao-zih teh ng-he kông, Ih-leh mah ziah feh lôh di s-gao, ning-gyiu z ih-leh; ziah-z s, we c'ih hyü-to leh-su.

·25 E-sih z-kyi sing-ming cü-ts, we sông-gao; ze keh si-zông feh e-sih z-kyi sing-ming cü-ts, we pao-jün ge tao üong-yün weh-ming.

·26 Ziah yiu nying voh-z Ngô, ing-ke keng Ngô; Ngô ze 'ah-yi, voh-z Ngô cü-ts ah we ze 'ah-yi: ziah yiu nying voh-z Ngô, Ngô Vu-ts'ing pih-ding kyü-djong ge.

·27 Yin-ze Ngô sing-li næn-ku; Ngô tsa kông-fæh? Vu-ts'ing, kyiu Ngô min-gao keh z-'eo. Dæn-z Ngô z yü keh yün-ku tao keh z-'eo le.

·28 Vu-ts'ing, yüong-wa Ng-keh ming-deo.” Ziu jong t'in yiu sing-ing, kông, “Ngô yi-kying yüong-wa ge ku, wæ iao tse yüong-wa ge.”

·29 Wang-pin gyi-kæn-keh nying t'ing-djôh, yiu-sih kông, “Z hyiang-le:” yi yiu kông, “Z t'in-s teh Ge kông.”

·30 Yia-su we-teh, kông, “Keh sing-ing feh-z yü Ngô, z yü ng-he.

·31 Sing-p'ön si-zông z-'eo tao-gao: si-zông-keh cü-tse kw'a iao kön-c'ih.

·32 Ngô, ziah jong di bi nying di-zông, ziu we ta cong-nying tao Ngô su-ze.”

·33 Yia-su kông keh shih-wa, z ts-tin Ge tsiang-le tsa s-fæh.

·34 Cong-nying we-teh Ge kông, “Ngô t'ing-djôh leh-fæh shü kông, Kyi-toh üong-yün ze-teh: Ng tsa-sang kông, Nying-keh N-ts pih iao di-zông? Keh Nying-keh N-ts z kæh-nying?”

·35 Yia-su teh ge-he kông, “Liang-kwông wæ-yiu ih-ts'iang teh ng-he jü-de. Ng-he yiu keh liang-kwông, hao tseo lu, sang-teh heh-ön ling-djôh ng-he: tseo heh lu cü-ts feh hyiao-teh tao 'ah-yi k'e.

·36 Ng-he yiu liang-kwông ze-teh, hao siang-sing keh Liang-kwông, peh ng-he hao tso liang-kwông-keh nying.” Yia-su kông-wön keh shih-wa, ziu k'e, Z-kyi ing-zông.

·37 GE shü-tsih ze ge-he min-zin tso-ku tah-liao zing-tsih, ge-he ning-gyiu feh siang-sing Ge:

·38 peh sin-ts Yi-se-ô shih-wa yiu ing-nyin, kông, “Cü, yiu kæh-nying siang-sing ngô-he su djün-keh sing-sih? Cü siu-pi hyin-c'ih-le yiu kæh-nying mông-djôh?” [Y.53.1.]

·39 Su-i ge-he feh neng siang-sing, ing-yü Yi-se-ô yi kông-ku,

·40 “Ge peh ge-he ngæn hæh, peh ge-he sing-dziang ngang; peh ge-he ngæn fe mông, sing fe ming-bah, yi fe hwe-ke, peh Ngô i ge hao.” [Y.6.10.]

·41 Keh shih-wa z Yi-se-ô, yü mông-djôh Yia-su yüong-wa, kông Ge z-'eo su kông.

·42 Shü-tsih z-t'ih, ah yiu hyü-to kwön-fu siang-sing Ge; tsih-z yü Fæh-li-se nying feh tsiao-nying, sang-teh peh ge-he kön-c'ih jü-we-dông.

·43 Ing-yü ge-he z hwön-hyi nying-keh ts'ing-tsæn, hao-jü Zông-ti-keh ts'ing-tsæn.

·44 Yia-su do sing-hyiang ao-ky'i-le, kông, “Væn-pah siang-sing Ngô, feh-z siang-sing Ngô, z siang-sing ts'a Ngô le Cü-ts.

·45 Mông-djôh Ngô, ziu-z mông-djôh ts'a Ngô le Cü-ts.

·46 Ngô tao si-zông le z liang-kwông, peh væn-pah siang-sing Ngô cü-ts feh djü ze heh-ön.

·47 Ziah yiu nying t'ing-djôh Ngô shih-wa wæ feh siang-sing, Ngô feh ding ge ze: ing-yü Ngô le feh-z iao ding si-zông-keh ze, z iao kyiu si-zông.

·48 In-ky'i Ngô, feh tsih-ziu Ngô shih-wa cü-ts, yiu ih-ke we ding ge ze, ziu-z Ngô su kông-keh dao-li, tao meh-nyih ge we ding ge ze.

·49 Ing-yü Ngô feh-z jong Z-kyi sing-i kông, ts'a Ngô le-keh Vu-ts'ing feng-fu Ngô ing-ke tsa-sang kông, tsa-sang djün:

·50 Ngô ah hyiao-teh Ge-keh feng-fu z üong-yün weh-ming: su-i Ngô kông shih-wa, z tsiao Vu-ts'ing su t'ong-ts Ngô kông.”


## I'ö. 13.

**_1 Yia-su si meng-du-keh kyiah: ky'ün ge ti-sing siao-i tso nying. 18 Yia-su kông ih-ke we ma Ge, ön-cong ts-tin Iah-'ön z Yiu-da: 31 ky'ün meng-du siang-e, 36 kông Pi-teh we feh tsiao-nying Ge._**

·1 YÜ-YIAH-TSIH yi-zin, Yia-su hyiao-teh Ge li-k'e si-zông tao Vu-ts'ing su-ze k'e z-'eo tao-gao, Ge ze si-zông ih-hyiang e-sih Z-keh nying, dzih tao lôh-kyiah ah e-sih ge-he.

·2 Ky'üoh yia-væn z-'eo, mo-kyü yi-kying ying-dong Kô-liah nying Si-meng n-ts Yiu-da-keh sing, peh ge ma Yia-su,

·3 Yia-su hyiao-teh Vu-ts'ing yi-kying peh væn-veh kao-de Ge siu-li, yi hyiao-teh Z-kyi jong Zông-ti c'ih-le, ah iao cün tao Zông-ti,

·4 jong ky'üoh-væn su-ze nang-ky'i, i-zông t'eh-gao; do ih-diao siu-kying Z-kyi kyi hao;

·5 yüong shü tao kyiah-dong-li, si meng-du-keh kyiah, yüong su kyi-keh siu-kying k'a-k'a ge.

·6 Tao Si-meng Pi-teh, Pi-teh kông, “Cü, Ng iao si ngô kyiah feh?”

·7 Yia-su we-teh ge kông, “Ngô ze-teh tso ng yin-ze feh hyiao-teh, 'eo-le we ming-bah.”

·8 Pi-teh teh Ge kông, “Ng üong feh-k'o si ngô kyiah.” Yia-su we-teh ge kông, “Ngô ziah feh si ng, ng teh Ngô m siang-kön.”

·9 Si-meng Pi-teh teh Ge kông, “Cü, feh tæn-tsih ngô kyiah, wæ-yiu siu teh deo.”

·10 Yia-su teh ge kông, “Yüoh si-ku cü-ts tsih yüong si kyiah, ge mön-sing ziu kyih-zing: ng-he z kyih-zing, feh-z tu kyih-zing.”

·11 Ge hyiao-teh iao ma Ge z kæh-nying: su-i kông, “Feh-z tu kyih-zing.”

·12 Yia-su si-ku ge-he-keh kyiah, tsiah-cün Z-kyi i-zông, tse zo-lôh, teh ge-he kông, “Ngô te teh ng-he tso-ku, ng-he hyiao-teh feh?

·13 Ng-he ts'ing-hwu Ngô z Sin-sang, z Cü: ng-he shih-wa ah feh dzæn, ing-yü Ngô z-keh.

·14 Ngô z Cü, z Sin-sang, zông-ts'ia peh ng-he si kyiah, ng-he-keh kyiah ah ing-ke jü-de si-le-si-k'e.

·15 Ngô yiu ih-ke pông-yiang peh ng-he, hao peh ng-he tso, tsiao Ngô teh ng-he su tso-ku.

·16 Ngô lao-zih teh ng-he kông, Nu-boh fe do-jü cü-nying-kô; ts'a-le-keh ah feh-z do-jü ts'a ge le cü-ts.

·17 Ng-he ziah hyiao-teh keh z-kön, we tso, ziu yiu foh-ky'i.

·18 Ngô ze-teh kông, feh-z ts-tin ng-he cong-nying; Ngô su t'iao-shün cü-ts Ngô tu hyiao-teh: z iao peh Sing-shü yiu ing-nyin, kông, ‘Teh Ngô jü-de ky'üoh cü-ts yüong kyiah-'eo-keng t'ih Ngô.’ [S.41.9.]

·19 Keh z-kön wæ-vong tso-zing Ngô sin teh ng-he kông; teng-tao z-kön tso zing ts-'eo peh ng-he hao siang-sing Ngô z kæh-nying.

·20 Ngô lao-zih teh ng-he kông, Væn-pah tsih-ziu Ngô ts'a-k'e cü-ts ziu-z tsih-ziu Ngô; tsih-ziu Ngô ziu-z tsih-ziu ts'a Ngô le Cü-ts.”

·21 Yia-su kông-wön keh shih-wa, sing-li næn-ku, kông, “Ngô lao-zih teh ng-he kông, Ng-he cong-yiang yiu ih-ke iao ma Ngô.”

·22 Meng-du ziu mông-le mông-k'e, ts'eng-feh-c'ih Ge ze-teh kông kæh-nying.

·23 Yiu ih-ke meng-du ge ze Yia-su hyüong-deo, z Yia-su su e-sih cü-ts.

·24 Si-meng Pi-teh ts-tin, iao ge meng Yia-su z kông kæh-nying.

·25 Ge ziu ge-djôh Yia-su hyüong-kw'eng-deo, teh Ge kông, “Cü, z kæh-nying?”

·26 Yia-su we-teh kông, “Ngô tsæn ting ping di peh ge cü-ts, ziu-z.” Ziu tsæn ting ping, di peh Kô-liah nying Si-meng-keh n-ts Yiu-da.

·27 Keh ping tsih-ziu ku, Sæh-dæn ziu zih-tsing ge sing-li. Yia-su teh ge kông, “Ng su tso, tso kw'a-ting.”

·28 Zo-zih cü-ts m-nying hyiao-teh Ge yü zao z-kön teh ge kông keh-kyü wa.

·29 Yiu-sih, ing-yü dzin-de z Yiu-da kwön, ts'eng Yia-su ao ge ma ku tsih-gyi su yüong-keh meh-z; 'oh-tsia do ting dong-din peh gyüong-nying.

·30 Yiu-da ziu-ku keh ping, lih-k'eh c'ih-k'e: keh z-'eo z yia-li.

·31 YIU-DA c'ih-k'e, Yia-su ziu kông, “Yin-ze Nying-keh N-ts yiu yüong-wa, Zông-ti ze-ü Ge ah yiu yüong-wa.

·32 Zông-ti ziah ze-ü Ge yiu yüong-wa, ah we ze-ü Z-kyi yüong-wa Nying-keh N-ts, ping-ts'ia lih-k'eh we yüong-wa Ge.

·33 Siao-nying, Ngô wæ-yiu ih-ts'iang teh ng-he jü-de. Ng-he 'eo-le we zing Ngô: ziang Ngô zin-deo teh Yiu-t'a nying su kông, ‘Ngô k'e su-ze ng-he feh neng tao;’ Ngô yin-ze ah teh ng-he kông.

·34 Ngô peh ng-he ih-diao sing ka-ming, iao ng-he jü-de siang-e; ziang Ngô e-sih ng-he, iao ng-he ah z-t'ih jü-de siang-e.

·35 Ng-he ziah jü-de siang-e, cong-nying ziu we hyiao-teh ng-he z Ngô-keh meng-du.”

·36 Si-meng Pi-teh teh Ge kông, “Cü, Ng iao tao 'ah-yi k'e?” Yia-su we-teh ge kông, “Ngô k'e su-ze, ng yin-ze feh neng keng Ngô; 'eo-le we keng Ngô.”

·37 Pi-teh teh Ge kông, “Cü, ngô tsa-sang yin-ze feh neng keng Ng? ngô zing-nyün yü Ng sô sing-ming.”

·38 Yia-su we-teh ge kông, “Ng zing-nyün yü Ngô sô sing-ming feh? Ngô lao-zih teh ng kông, Kyi vong di ts-zin, ng we sæn-t'ao feh tsiao-nying Ngô.”


## I'ö. 14.

**_1 Kyi-toh kông t'in-zông-keh sô-mông ön-yü meng-du: 6 kông Ge z lu, z tsing dao-li, z weh-ming, z teh Vu-ts'ing tso ih-ke-sang: 13 kông k'ao Ge ming-deo gyiu zah-m Ge we tso-zing: 15 ziah e-kying Yia-su iao pao-siu Ge-keh ka-ming; 16 ing-hyü Pao-kô Cü-ts we le, 27 liu-lôh Ge-keh bing-ön peh ge._**

·1 “Ng-he-keh sing-li feh yüong næn-ku: ng-he siang-sing Zông-ti, ah iao siang-sing Ngô.

·2 Ze Ngô Vu-ts'ing u-li yiu hyü-to oh-yü: ziah-z m-yiu, Ngô tsong sin teh ng-he kông; Ngô k'e yü ng-he bi-bæn su-ze.

·3 Ngô ziah-z k'e yü ng-he bi-bæn su-ze, pih-ding tse le, tsih ng-he tao Ngô su-ze; Ngô ze 'ah-yi, peh ng-he ah ze 'ah-yi.

·4 Ngô tao 'ah-yi k'e ng-he hyiao-teh, ge lu ah hyiao-teh.”

·5 To-mô teh Ge kông, “Cü, Ng tao nô su-ze k'e ngô-he feh hyiao-teh; tsa neng-keo hyiao-teh ge lu?”

·6 Yia-su teh ge kông, “Ngô ziu-z lu, z tsing dao-li, z weh-ming: ziah feh jong Ngô, m-nying hao tao Vu-ts'ing su-ze k'e.

·7 Ng-he ziah-z sih-teh Ngô, ah sih-teh Ngô Vu-ts'ing: jong-kying-yi-'eo ng-he z sih-teh Ge, ping-ts'ia yi-kying mông-djôh Ge ku.”

·8 Fi-lih teh Ge kông, “Cü, peh ngô-he mông-djôh Vu-ts'ing, ziu keo-gao.”

·9 Yia-su teh ge kông, “Fi-lih, Ngô tah-liao nyih-ts teh ng jü-de, ng ning-gyiu feh sih-teh Ngô? Mông-djôh Ngô, ziu-z mông-djôh Vu-ts'ing; ng tsa-sang kông, ‘Peh ngô-he mông-djôh Vu-ts'ing?’”

·10 Ng ky'i feh siang-sing Ngô z ze-ü Vu-ts'ing, Vu-ts'ing ze-ü Ngô? Ngô teh ng-he su kông shih-wa feh-z jong Ngô-z kông: djü ze Ngô li-min-keh Vu-ts'ing z Ge ze-teh tso keh-sih z-kön.

·11 “Ng yüong siang-sing Ngô z ze-ü Vu-ts'ing, Vu-ts'ing ze-ü Ngô: ziah feh-z, yü su tso z-kön siang-sing Ngô.

·12 Ngô lao-zih teh ng-he kông, Siang-sing Ngô cü-ts, Ngô su tso z-kön ge tsiang-le ah iao tso; ping-ts'ia do-jü keh-sih z-kön ah iao tso; ing-yü Ngô tao Ngô Vu-ts'ing su-ze k'e.

·13 Ng-he k'ao Ngô ming-deo jü-bin iao gyiu zah-m, Ngô we tso-zing, peh Vu-ts'ing ze-ü N-ts yiu yüong-wa.

·14 Ziah-z k'ao Ngô ming-deo, iao gyiu zah-m, Ngô we tso-zing.”

·15 “Ng-he ziah-z e-kying Ngô, we pao-siu Ngô-keh ka-ming.

·16 Ngô we gyiu Vu-ts'ing, Ge yiu ih-yü Pao-kô Cü-ts we s-peh ng-he, hao üong-yün teh ng-he jü-de djü:

·17 ziu-z tsing dao-li-keh Sing-Ling: si-zông su feh neng tsih-ziu, ing-yü mông Ge feh djôh, ah feh sih-teh Ge: ng-he z sih-teh Ge, ing-yü Ge z teh ng-he jü-de djü, ah we ze ng-he sing-li.

·18 Ngô feh peh ng-he ziang m nyiang-pang: Ngô we tao ng-he su-ze le.

·19 Tse teng ih-ts'iang, si-zông fe mông-djôh Ngô; ng-he we mông-djôh Ngô: ing-yü Ngô z weh, ng-he ah we weh.

·20 Tao keh nyih-ts ng-he we hyiao-teh Ngô z ze-ü Ngô Vu-ts'ing, ng-he ze-ü Ngô, Ngô ze-ü ng-he.

·21 Yiu Ngô ka-ming yi pao-siu ge cü-ts, ziu-z e-kying Ngô: e-kying Ngô cü-ts Ngô Vu-ts'ing we e-sih ge, Ngô ah we e-sih ge, we hyin-c'ih Ngô-z peh ge mông.”

·22 Yiu-da, feh-z Kô-liah Yiu-da, ge teh Yia-su kông, “Cü, Ng we hyin-c'ih Z-kyi peh ngô-he mông, feh peh si-zông nying mông, keh-z tsa-sang?”

·23 Yia-su we-teh ge kông, “Ziah yiu nying e-kying Ngô, ge we pao-siu Ngô dao-li: Ngô Vu-ts'ing we e-sih ge, Ngô-he we tao ge su-ze le, teh ge jü-de djü.

·24 Feh e-kying Ngô cü-ts feh pao-siu Ngô dao-li: ng-he su t'ing-keh dao-li, feh-z Ngô-z-ke, z ts'a Ngô le Vu-ts'ing-ke.

·25 “Ngô wæ teh ng-he jü-de, yiu keh shih-wa teh ng-he kông.

·26 Dæn-z keh Pao-kô Cü-ts, ziu-z Sing-Ling, Vu-ts'ing ze-ü Ngô-keh ming-deo iao ts'a-le, Ge we yiang-yiang kao ng-he, ah we peh ng-he kyi-lao Ngô væn-pah teh ng-he su kông.

·27 “Ngô yiu bing-ön liu-lôh peh ng-he; Ngô Z-keh bing-ön s-peh ng-he: Ngô s-peh ng-he, feh ziang si-zông s-peh ng-he. Ng-he sing feh yüong næn-ku, ah feh yüong p'ô.

·28 Ng-he yi-kying t'ing-djôh Ngô kông, ‘Ngô iao k'e, Ngô yi we tao ng-he su-ze le.’ Ziah-z e-kying Ngô, Ngô kông, ‘Tao Vu-ts'ing su-ze k'e,’ ng-he tsong we kao-hying; ing-yü Vu-ts'ing z do-jü Ngô.

·29 Yin-ze, z-kön wæ vong tso-zing, Ngô sin teh ng-he kông, teng-tao z-kön tso-zing ts-'eo, peh ng-he hao siang-sing.

·30 Ngô yi-'eo m to-siao shih-wa hao teh ng-he kông, ing-yü keh si-zông-keh cü-tse le-gao, tsih-z teh Ngô m-siang-kön;

·31 dæn-z iao peh si-zông hyiao-teh Ngô z e-kying Vu-ts'ing, ah z tsiao Vu-ts'ing feng-fu Ngô tso. Ky'i-le, Ngô-he li-k'e i hao k'e.”


## I'ö. 15.

**_1 Yia-su yüong bu-dao-jü-keh pi-fông piao-ming meng-du teh Ge-z tsa-sang siang-lin, 18 Ze pih-næn ts-cong yiu ön-yü. 26 Sing-Ling teh meng-du-keh tsih-veng._**

·1 “NGÔ z tsing bu-dao jü, Ngô Vu-ts'ing z cong-yün-keh Cü.

·2 Væn-pah ze-ü Ngô fe kyih ko-keh ts-hong, Ge we tsôh-gao: væn-pah kyih ko-keh ts-hong, Ge we tsông kön-zing, peh ge kyih ko kah-nga to.

·3 Ng-he yü Ngô teh ng su kông-keh dao-li z yi-kying kyih-zing.

·4 Ng-he iao dziang ze-ü Ngô, Ngô ze-ü ng-he. Ziang ts-hong ziah feh dziang ze-ü bu-dao jü, z-kyi feh neng kyih-ko; ng-he feh dziang ze-ü Ngô, ah z-t'ih.

·5 Ngô z bu-dao jü, ng-he z ts-hong: væn-pah dziang ze-ü Ngô, Ngô ze-ü ge cü-ts, ge we kyih hyü-to ko-ts: ing-yü teh Ngô dön-k'e ng-he ih-yiang tu feh neng tso.

·6 Ziah yiu nying feh dziang ze-ü Ngô, iao ziang ts-hong tön ze nga-min sao-gao; nying siu-zih ge pa ze ho-li siao-gao.

·7 Ng-he ziah-z dziang ze-ü Ngô, Ngô-keh shih-wa dziang ze ng-he sing-li, jü-bin iao gyiu zah-m, tsong we peh ng-he tso-zing.

·8 Ng-he ziah-z kyih hyü-to ko-ts, Ngô Vu-ts'ing yiu yüong-wa; ng-he we tso Ngô meng-du.

·9 “Ziang Vu-ts'ing e-sih Ngô, Ngô ah z-t'ih e-sih ng-he: ng-he iao dziang ze Ngô e-sih li-min.

·10 Ng-he ziah-z pao-siu Ngô-keh ka-ming, ziu we dziang ze Ngô e-sih li-min; ziang Ngô pao-siu Ngô Vu-ts'ing-keh ka-ming, ah dziang ze Ge e-sih li-min.

·11 Ngô teh ng-he kông keh shih-wa, z iao peh Ngô-keh kao-hying dziang ze ng-he sing-li, yi peh ng-keh kao-hying mön-coh.

·12 “Ng-he iao jü-de siang-e, teh Ngô e-sih ng-he ih-yiang: keh ziu-z Ngô-keh ka-ming.

·13 Ih-ke nying yü ge bong-yiu sô-c'ih z-keh sing-ming, tse do e-sih sing m-yiu.

·14 Ng-he ziah i Ngô væn-pah su feng-fu ng-he, ziu-z Ngô bong-yiu.

·15 Ngô yi-'eo feh tse ts'ing-hwu ng-he nu-boh, ing-yü nu-boh feh hyiao-teh ge cü-nying-kô su tso: Ngô ts'ing-hwu ng-he bong-yiu; ing-yü Ngô væn-pah jong Vu-ts'ing su t'ing-djôh tu teh ng-he kông-ku.

·16 Feh-z ng-he kæn-shün Ngô, z Ngô kæn-shün ng-he, sih-lih ng-he hao kyih ko, yi peh ng-he-keh ko-ts hao dziang ze-teh: peh ng-he k'ao Ngô ming-deo gyiu Vu-ts'ing jü-bin zah-m, Ge tu we s-peh ng-he.

·17 Ngô keh shih-wa feng-fu ng-he, peh ng-he hao jü-de siang-e.

·18 “Si-zông ziah ky'i-'eng ng-he, ng-he hyiao-teh ge z sin ky'i-'eng Ngô.

·19 Ng-he ziah joh-ü si-zông, si-zông tsong we cong-i z-keh nying: dæn-z ng-he feh joh-ü si-zông, z Ngô jong si-zông kæn-shün-c'ih-le, su-i si-zông ky'i-'eng ng-he.

·20 Ngô teh ng-he kông-ku, ‘Nu-boh feh-z do-jü ge cü-nying-kô,’ keh shih-wa iao kyi-lao. Ge-he ziah-z pih-næn Ngô, ah we pih-næn ng-he; ziah-z pao-siu Ngô-keh shih-wa, ah we pao-siu ng-keh shih-wa.

·21 Ge-he yü Ngô ming-deo iao peh keh ih-ts'ih z-kön 'e ng-he, ing-yü feh hyiao-teh ts'a Ngô le Cü-ts.

·22 Ngô ziah vong le teh ge-he kông-ku, ge-he z m-yiu ze: yin-ze ge-keh ze m-c'ü t'e-t'ôh.

·23 Ky'i-'eng Ngô cü-ts, ah z ky'i-'eng Ngô-keh Vu-ts'ing.

·24 Ngô ze ge-he cong-yiang ziah vong tso bih-nying vong tso-ku z-kön, ge-he m-yiu ze: yin-ze ge-he yi-kying mông-djôh yi ky'i-'eng Ngô teh Ngô Vu-ts'ing.

·25 Keh-yiang-ts hao ing-nyin ge-he leh-fæh su sia-lôh, ‘Ge-he vu-yün-vu-ku ky'i-'eng Ngô.’ [S.69.4.]

·26 “Dæn-z Ngô jong Vu-ts'ing su-ze we ts'a peh ng-he keh-yü Pao-kô Cü-ts, ziu-z jong Vu-ts'ing c'ih-le tsing dao-li-keh Sing-Ling, Ge ih le we tso Ngô-keh te-tsing:

·27 ng-he ah we tso te-tsing, ing-yü z jong ky'i-deo teh Ngô jü-de.


## I'ö. 16.

**_1 Kyi-toh ing-hyü Sing-Ling peh ge, kông Ge weh cün-le teh sing t'in z-kön ön-yü ge-keh sing: 23 t'ong-ts meng-du ziah k'ao Ge ming-deo gyiu Vu-ts'ing ziu we tso-zing. 33 Ze-ü Kyi-toh yiu bing-ön, ze si-zông yiu k'u-næn._**

·1 “Ngô teh ng-he kông keh shih-wa, z iao peh ng-he fe pæn-tih.

·2 Ge-he we kön ng-he c'ih jü-we-dông: ah yiu z-'eo we le, væn-pah sæh ng-he cü-ts ge sön z voh-z Zông-ti.

·3 Ge-he keh-yiang-ts tso z ing-yü feh hyiao-teh Vu-ts'ing, ah feh hyiao-teh Ngô.

·4 Ngô teh ng-he kông keh shih-wa, z iao peh ng-he z-'eo ih tao, hao kyi-teh Ngô yiu keh shih-wa teh ng-he kông ku. Yi-zin Ngô feh teh ng-he kông keh shih-wa, ing-yü Ngô wæ teh ng-he jü-de.

·5 “YIN-ZE Ngô tao ts'a Ngô le Cü-ts su-ze k'e; ng-he cong-yiang m-yiu nying meng Ngô tao 'ah-yi k'e?

·6 dæn-z yü Ngô teh ng-he kông keh shih-wa, ng-he z mön-sing iu-zeo.

·7 Ngô lao-zih teh ng-he kông, Ngô li-k'e ng-he z ng-he-keh ih-c'ü: Ngô ziah feh li-k'e ng-he, Pao-kô Cü-ts feh le; ziah-z k'e, we ts'a Ge tao ng-he su-ze le.

·8 Ge ih le, we peh si-zông nying yü ze, yü kong-nyi, yü sing-p'ön, z tsah-væh z:

·9 yü ze, ing-yü ge-he feh siang-sing Ngô;

·10 yü kong-nyi, ing-yü Ngô tao Ngô Vu-ts'ing su-ze k'e, ng-he feh tse mông-djôh Ngô;

·11 yü sing-p'ön, ing-yü keh si-zông-keh cü-tse yi-kying ziu sing-p'ön.

·12 “Ngô wæ-yiu hyü-to z-kön iao teh ng-he kông, tsih-z ng-he yin-ze tông-feh-lao.

·13 Dæn-z keh-yü tsing dao-li-keh Sing-Ling ih le, Ge we ying-dao ng-he tsing ih-ts'ih-keh tsing dao-li: ing-yü Ge feh jong Z-kyi kông; Ge we kông væn-pah su t'ing-djôh z-kön, wæ-yiu vong le z-kön we t'ong-ts ng-he.

·14 Ge we yüong-wa Ngô: ing-yü we tsih-ziu Ngô su yiu t'ong-ts ng-he.

·15 Vu-ts'ing væn-pah su yiu z Ngô-ke: su-i Ngô kông, Ge we tsih-ziu Ngô su yiu t'ong-ts ng-he.

·16 Teng ih-ts'iang, ng-he feh mông-djôh Ngô; tse teng ih-ts'iang, we mông-djôh Ngô: ing-yü Ngô tao Vu-ts'ing su-ze k'e.”

·17 Ge meng-du yiu-sih jü-de kông, “Ge teh ngô-he kông, ‘Teng ih-ts'iang, ng-he feh mông-djôh Ngô, tse teng ih-ts'iang, we mông-djôh Ngô;’ yi kông, ‘Ing-yü Ngô tao Vu-ts'ing su-ze k'e;’ — keh shih-wa z zao i-s?”

·18 Ge-he kông, “Ge ze-teh kông, ‘Teng ih-ts'iang,’ keh shih-wa z tsa-sang? ngô-he feh hyiao-teh Ge kông zah-m.”

·19 Yia-su hyiao-teh ge-he iao meng Ge, ziu teh ge-he kông, “Ngô kông, ‘Teng ih-ts'iang ng-he feh mông-djôh Ngô, tse teng ih-ts'iang we mông-djôh Ngô,’ keh shih-wa ng-he ze-teh nyi-leng feh?

·20 Ngô lao-zih teh ng-he kông, Ng-he we k'oh we c'ih ngæn-li, si-zông we hwön-hyi: ng-he we iu-zeo, dæn-z ng-he-keh iu-zeo we pin hwön-hyi.

·21 Nyü-nying iao sang z-'eo we zeo, ing-yü z-'eo tao-gao: siao-nying sang-le, ziu mông-kyi keh k'u-næn, ing-yü ze si-zông yiu ih-ke nying sang-le, ziu hwön-hyi.

·22 Su-i, ng-he yin-ze iu-zeo; dæn-z Ngô we tse le mông ng-he, ng-he sing-li ziu we hwön-hyi, ng-keh hwön-hyi m-nying hao deh-k'e.

·23 Tao keh nyih-ts ng-he feh yüong meng Ngô zah-m. Ngô lao-zih teh ng-he kông, Ng-he k'ao Ngô ming-deo væn-pah su gyiu Vu-ts'ing, Ge tu we s-peh ng-he.

·24 Ng-he ih-hyiang vong k'ao Ngô ming-deo gyiu zah-m: gyiu, ziu we teh-djôh, peh ng-he hwön-hyi we mön-coh.

·25 “Keh-sih z-kön Ngô z yüong pi-fông shih-wa teh ng-he kông: dæn-z z-'eo iao le, Ngô feh tse yüong pi-fông teh ng-he kông, iao ming-ming t'ong-ts ng-he Vu-ts'ing z-kön.

·26 Tao keh nyih-ts ng-he we k'ao Ngô ming-deo gyiu: Ngô feh teh ng-he kông, Ngô we de ng-he gyiu Vu-ts'ing;

·27 ing-yü Vu-ts'ing Z-kyi e-sih ng-he, yü ng-he e-kying  Ngô, yi siang-sing Ngô z jong Vu-ts'ing c'ih-le.

·28 Ngô z jong Vu-ts'ing c'ih-le, tao si-zông le; yi li-k'e si-zông, tao Vu-ts'ing su-ze k'e.”

·29 Meng-du teh Ge kông, “Ng yin-ze ming-ming kông, feh-z yüong pi-fông shih-wa.

·30 Yin-ze ngô-he hyiao-teh Ng z vu-su-peh-ts, feh yüong kæh-nying le meng Ng: su-i, ngô-he siang-sing Ng z jong Zông-ti c'ih-le.”

·31 Yia-su we-teh ge-he kông, “Yin-ze ng-he siang-sing feh?

·32 Z-'eo we le, yi-kying tao-gao, ng-he we sæn-k'e, kôh-nying tao z-kyi su-ze, dzing Ngô doh-ke ze-teh: Ngô ah feh-z doh-ke, ing-yü Vu-ts'ing teh Ngô jü-de.

·33 Ngô teh ng-he kông keh shih-wa, iao peh ng-he ze-ü Ngô yiu bing-ön. Ng-he ze si-zông pih-ding yiu k'u-næn: dæn-z hao fông-sing; si-zông Ngô yi-kying tang-ying gao.”


## I'ö. 17.

**_1 Kyi-toh gyiu Ge Vu-ts'ing yüong-wa Ge, 6 pao-wu Ge meng-du, 11 tso ih-ke-sang, 17 yi ts'ing-kyih, 20 gyiu Ge yüong-wa s-du teh væn-pah siang-sing cü-ts._**

·1 YIA-SU kông-wön keh shih-wa; ngæn hyiang t'in, kông, “Vu-ts'ing, z-'eo tao-gao; hao yüong-wa Ng-keh N-ts, peh N-ts ah hao yüong-wa Ng:

·2 ing-yü Ng yi-kying s-peh Ge gyün-ping hao kwön væn-pah yiu hyüih-ky'i-keh, peh N-ts hao s üong-yün weh-ming peh Ng væn-pah s-peh Ge cü-ts.

·3 Keh üong-yün weh-ming, ziu-z sih-teh Ng keh-yü doh-ih tsing Zông-ti, teh Ng su ts'a-le-keh Yia-su Kyi-toh.

·4 Ngô ze si-zông yi-kying yüong-wa Ng ku, Ng kao-de Ngô tso-keh z-kön, Ngô tso-zing.

·5 Vu-ts'ing, yin-ze peh Ngô ze Ng su-ze ziu yüong-wa, ziu-z zao t'in-di ts-zin Ngô ze Ng su-ze su yiu-keh yüong-wa.

·6 “Ng jong si-zông su s-peh Ngô-keh nying, Ngô yi-kying hyin-c'ih Ng-keh ming-deo peh ge-he hyiao-teh: ge-he peng-le z Ng-ke, Ng s-peh Ngô; ge-he ah z pao-siu Ng-keh dao-li.

·7 Yin-ze ge-he hyiao-teh Ng væn-pah su s-peh Ngô-keh tu z jong Ng c'ih-le:

·8 ing-yü Ng su s-peh Ngô shih-wa, Ngô djün peh ge-he; ge-he yi-kying tsih-ziu, ah lao-zih hyiao-teh Ngô z jong Ng c'ih-le, ping-ts'ia siang-sing z Ng ts'a Ngô le.

·9 Ngô z yü ge-he ze-teh gyiu: Ngô ze-teh gyiu, feh-z yü si-zông, z yü Ng su s-peh Ngô cü-ts, ing-yü ge-he z Ng-ke:

·10 væn-pah z Ngô-ke ah z Ng-ke, z Ng-ke ah z Ngô-ke: ping-ts'ia Ngô ze-ü ge yiu yüong-wa.

·11 “Ngô yi-'eo feh ze si-zông, ge-he ze si-zông, Ngô tao Ng su-ze le. Sing-zin-keh Vu-ts'ing, Ng su s-peh Ngô-keh nying pao-wu ge ze-ü Ng-keh ming-deo, peh ge-he tso ih-ke-sang, ziang ngô-he.

·12 Ngô wæ teh ge-he ze si-zông, Ngô pao-wu ge-he ze-ü Ng-keh ming-deo: Ng su s-peh Ngô cü-ts Ngô pao-siu ge-he; nen-cong ih-ke tu fe sih-lôh, tsih-yiu keh mih-vông cü-ts, peh Sing-shü yiu ing-nyin.

·13 Ngô yin-ze tao Ng su-ze le; Ngô ze si-zông kông keh shih-wa, peh ge-he sing-li hao mön-coh Ngô-keh hwön-hyi.

·14 Ngô yi-kying djün Ng-keh dao-li peh ge-he; si-zông z ky'i-'eng ge-he, ing-yü ge-he feh joh-ü si-zông, ziang Ngô feh joh-ü si-zông.

·15 Ngô feh gyiu Ng peh ge-he jong si-zông siu-k'e, tsih gyiu Ng pao-wu ge-he t'eh-c'ih hyüong-ôh.

·16 Ge-he feh joh-ü si-zông, ziang Ngô feh joh-ü si-zông.

·17 Yüong Ng-keh tsing dao-li peh ge-he sing-zin: Ng-keh shih-wa ziu-z tsing dao-li.

·18 Ziang Ng ts'a Ngô tao si-zông le, Ngô ts'a ge-he tao si-zông k'e.

·19 Ngô ah yü ge-he sing-zin Ngô Z-kyi, peh ge-he k'ao-djôh tsing dao-li hao tso sing-zin-keh nying.

·20 “Ngô fi-tæn yü keh-sih nying gyiu, ah yü t'ing-djôh ge shih-wa siang-sing Ngô cü-ts gyiu;

·21 peh ge tu hao tso ih-ke-sang; ziang Ng Vu-ts'ing ze-ü Ngô, Ngô ze-ü Ng, peh ge-he ze-ü Ngô-he yi hao tso ih-ke-sang: peh si-zông siang-sing z Ng ts'a Ngô le.

·22 Ng su s-peh Ngô-keh yüong-wa Ngô yi-kying s-peh ge-he; peh ge-he hao tso ih-ke-sang, ziang Ngô-he tso ih-ke-sang;

·23 Ngô ze-ü ge-he, Ng ze-ü Ngô, peh ge-he hao jün-bi tso ih-ke-sang; peh si-zông hyiao-teh z Ng ts'a Ngô le, ping-ts'ia hyiao-teh Ng e-sih ge-he ziang e-sih Ngô.

·24 “Vu-ts'ing, Ngô ze-teh su-ze, Ngô iao Ng su s-peh Ngô cü-ts ah teh Ngô jü-de; peh ge-he mông-djôh Ngô-keh yüong-wa, ziu-z Ng su s-peh Ngô: ing-yü zao t'in-di ts-zin Ng z e-sih Ngô.

·25 Kong-nyi-keh Vu-ts'ing, si-zông feh hyiao-teh Ng, dæn-z Ngô hyiao-teh Ng; keh-sih nying ah hyiao-teh z Ng ts'a Ngô le;

·26 Ngô yi-kying hyin-c'ih Ng-keh ming-deo peh ge-he hyiao-teh, wæ iao hyin-c'ih; peh Ng su e-sih Ngô-keh e-sih hao ze-ü ge-he, Ngô ah hao ze-ü ge-he.”


## I'ö. 18.

**_1 Yiu-da ma Yia-su, 6 k'ô Yia-su cü-ts tih-tao di. 10 Pi-teh siah-lôh Mô-læh-ku-keh ng-tô. 12 Yia-su ta tao Ô-nô teh Ke-ô-fæh min-zin. 15 Pi-teh feh tsiao-nying Yia-su. 19 Yia-su ze Ke-ô-fæh min-zin bi sing-p'ön. 28 Ze Pi-læh-to min-zin bi kao-zông. 36 Yia-su-keh koh-kô. 40 Yiu-t'a nying gyiu Pi-læh-to fông Pô-læh-pô._**

·1 YIA-SU kông wön keh shih-wa, teh Ge meng-du jü-de c'ih-k'e, tseo-ku Kyih-leng ky'i-k'ang, ze-kæn yiu ih-ke yün, Ge ziu teh meng-du tseo-tsing.

·2 Iao ma Ge-keh Yiu-da ah hyiao-teh keh su-ze: ing-yü Yia-su teh meng-du lü-ts' ze-kæn jü-zih.

·3 Yiu-da ta ih-de ping, wæ-yiu tsi-s-tsiang teh Fæh-li-se nying-keh ts'a-yüoh, do teng-long ho-pô teh tao-ts'iang, tao kæn-min.

·4 Yia-su hyiao-teh væn-pah iao ling-djôh Ge z-kön, ziu tseo-c'ih, teh ge-he kông, “Ng-he le zing kæh-nying?”

·5 Ge-he kông, “Nô-sæh-leh-keh Yia-su.” Yia-su teh ge-he kông, “Ngô ziu-z.” Ma Ge-keh Yiu-da ah teh ge-he jü-de gyi-kæn.

·6 Yia-su teh ge-he kông, “Ngô ziu-z,” ge-he ziu tao-t'e, tih-tao di.

·7 Ge yi meng ge-he, “Ng-he le zing kæh-nying?” Ge-he kông, “Nô-sæh-leh-keh Yia-su.”

·8 Yia-su kông, “Ngô yi-kying teh ng-he kông-ku Ngô ziu-z: ng-he ziah le zing Ngô, keh-sih nying hao peh ge k'e:”

·9 peh Yia-su zin-deo su kông yiu ing-nyin; ziu-z, “Ng su s-peh Ngô cü-ts Ngô ih-ke tu m-yiu sih-lôh.”

·10 Si-meng pi-teh yiu ih-pô tao ta-tseo, ziu bæh-c'ih tsôh da tsi-s-keh nu-boh, siah-lôh ge jing-tsih ng-tô. Keh nu-boh ming-z Mô-læh-ku.

·11 Yia-su teh Pi-teh kông, “Ng-keh tao k'ông-tsing tao-k'ôh-li: Vu-ts'ing su s-peh Ngô-keh pe Ngô ky'i feh iao ky'üoh ge?”

·12 Keh-de ping ziu teh ts'in-tsong teh Yiu-t'a nying-keh ts'a-yüoh k'ô Yia-su, pông-lao,

·13 sin ta tao Ô-nô su-ze; ziu-z keh nyin tso da tsi-s Ke-ô-fæh-keh lao-dziang nying.

·14 Ziu-z keh Ke-ô-fæh jong-zin teh Yiu-t'a nying kông, “Ih-ke nying yü pah-sing s z ngô-he-keh ih-c'ü.”

·15 Si-meng Pi-teh, teh keh bih-ke meng-du, keng Yia-su. Keh meng-du z da tsi-s nying-teh; ge teh Yia-su jü-de tseo-tsing da tsi-s ngô-meng;

·16 Pi-teh gyi ze meng-nga. Da tsi-s nying-teh-keh meng-du tseo-c'ih, teh kwön-meng-keh ô-deo kông ih-sing, ziu ta Pi-teh tsing.

·17 Kwön-meng-keh ô-deo ziu teh Pi-teh kông, “Ng ah z keh Nying-keh meng-du feh?” Ge kông, “Ngô feh-z.”

·18 Keh-sih nu-boh teh ts'a-yüoh, yü t'in-kô lang, sa t'æn-ho, gyi ze-kæn hong-ho: Pi-teh ah teh ge-he jü-de gyi-kæn hong-ho.

·19 Da tsi-s ziu meng Yia-su kông-tao Ge meng-du, teh Ge dao-li.

·20 Yia-su we-teh ge kông, “Ngô ming-ming teh si-zông nying kông; Ngô dziang ze jü-we-dông teh sing-din, Yiu-t'a nying tu jü-zih su-ze kao-hyüing; s-'ô Ngô ih-yiang vong kông-ku.

·21 Ng tsa-sang meng Ngô? hao meng t'ing-djôh cü-ts Ngô teh ge-he kông zah-m: Ngô su kông ge-he hyiao-teh.”

·22 Ge ze-teh kông keh shih-wa, yiu ih-ke gyi ze pin-keh ts'a-yüoh yüong siu tang Yia-su, kông, “Ng hao t'ih we-teh da tsi-s feh?”

·23 Yia-su we-teh ge kông, “Ngô ziah kông dzæn, hao p'i-bing Ngô dzæn: ziah feh dzæn, tsa-sang tang Ngô?”

·24 Yia-su ning-gyiu pông-lao, Ô-nô song-tao da tsi-s Ke-ô-fæh su-ze.

·25 Si-meng Pi-teh gyi ze-kæn hong-ho. Yiu nying teh ge kông, “Ng ah z Ge meng-du feh?” Ge feh tsiao-nying, kông, “Ngô feh-z.”

·26 Yiu ih-ke da tsi-s-keh nu-boh, ziu-z Pi-teh siah-lôh ge ng-tô cü-ts-keh ts'ing-kyün, kông, “Ngô ze yün-li ky'i feh-z mông-djôh ng teh Ge jü-de?”

·27 Pi-teh yi feh tsiao-nying: kyi lih-k'eh di-gao.

·28 Ge-he jong Ke-ô-fæh su-ze ta Yia-su tao kong-dông. Z-'eo z t'in-liang; ge-he feh tseo-tsing kong-dông, min-teh feh kyih-zing, peh ge hao ky'üoh yü-yiah-tsih.

·29 Pi-læh-to ziu tseo-c'ih, teh ge-he kông, “Ng-he yü zah-m z-kön kao keh Nying?”

·30 Ge-he we-teh ge kông, “Ge ziah vong væn-ze, ngô-he tsong fe song-le peh ng.”

·31 Pi-læh-to kông, “Ng-he z-kyi ta Ge k'e, tsiao ng-keh leh-fæh sing-p'ön Ge.” Yiu-t'a nying teh ge kông, “Ngô-he m-yiu sæh-nying-keh gyün-ping:”

·32 peh Yia-su su kông Ge Z-kyi 'eo-le iao tsa s-fæh, keh shih-wa yiu ing-nyin.

·33 Pi-læh-to yi tsing kong-dông, ao Yia-su le, teh Ge kông, “Ng z Yiu-t'a nying-keh Wông-ti feh?”

·34 Yia-su we-teh ge kông, “Keh shih-wa wæ-z ng z-kyi kông? wæ-z bih-nying t'ong-ts ng?”

·35 Pi-læh-to we-teh, kông, “Ngô z Yiu-t'a nying feh? Ng Z-kyi peng-koh nying teh tsi-s-tsiang song Ng le peh ngô: Ng lao-zih tso zah-m z-kön?”

·36 Yia-su we-teh, kông, “Ngô-keh koh z feh joh-ü keh si-zông. Ngô-keh koh ziah joh-ü keh si-zông, Ngô-keh siu-'ô nying tsong we yü Ngô kao-tsin, sang-teh Ngô song peh Yiu-t'a nying: yin-ze Ngô-keh koh z feh joh-ü si-zông.”

·37 Pi-læh-to ziu kông, “Su-i, Ng z Wông-ti feh?” Yia-su we-teh kông, “Ng kông-djôh-gao, Ngô ziu-z Wông-ti. Ngô sang-le-keh yün-ku, Ngô tao si-zông le-keh yün-ku, z iao tso tsing dao-li-keh te-tsing. Væn-pah joh-ü tsing dao-li cü-ts we t'ing Ngô shih-wa.”

·38 Pi-læh-to teh Ge kông, “Zah-m z tsing dao-li?” Kông-ku, yi tseo-c'ih teh Yiu-t'a nying kông, “Ngô mông Ge z m-yiu ze.

·39 Ng-he yiu ih-ke lao-li, yü-yiah-tsih z-'eo ngô fông ih-ke væn-nying peh ng-he: su-i, ng-he iao ngô fông Yiu-t'a nying-keh Wông-ti feh?”

·40 Cong-nying yi ao-ky'i-le, kông, “Feh iao fông keh Nying, fông Pô-læh-pô.” Keh Pô-læh-pô z gyiang-dao.


## I'ö. 19.

**_1 Yia-su bi tang, yüong ts' pin-keh bing-t'in-kwön peh Ge ta, yi tang Ge. 4 Pi-læh-to siang fông Ge, dæn-z p'ô pah-sing, ziu kao-de ping-ting ting Ge s. 23 Ping-ting yü Ge i-zông côh-kyiu. 26 Ge t'ôh-fu Ge nyiang peh Iah-'ön. 28 Ge s-gao. 31 Ping-ting yüong ts'iang c'ôh-tsing Ge iao-hyih. 38 Iah-seh teh Nyi-kô-ti-meo ön-tsông Ge._**

·1 Pi-læh-to ziu yüong pin tang Yia-su.

·2 Ping-ting yüong ts' pin ih-ting bing-t'in-kwön, ta ze Ge deo-zông, yi do 'ong-bao peh Ge tsiah,

·3 ziu kông, “Yiu-t'a nying-keh Wông-ti, ts'ing-ön!” Yi yüong siu tang Ge.

·4 Pi-læh-to yi tseo-c'ih, teh ge-he kông, “Ngô ta Ge c'ih-le peh ng-he, peh ng-he hao hyiao-teh ngô mông Ge z m-yiu ze.”

·5 Yia-su ta ts' pin-keh bing-t'in-kwön, tsiah 'ong-bao, tseo-c'ih. Pi-læh-to teh ge-he kông, “Hao mông keh Nying!”

·6 Tsi-s-tsiang teh ts'a-yüoh ih mông-djôh, ziu ao-ky'i-le, kông, “Ting Ge ze zih-z-kô-zông, ting Ge ze zih-z-kô-zông.” Pi-læh-to teh ge-he kông, “Ng-he z-kyi hao ting Ge ze zih-z-kô-zông: ngô mông Ge z m-yiu ze.”

·7 Yiu-t'a nying we-teh ge kông, “Ngô-he yiu ih-diao leh-fæh, tsiao keh leh-fæh Ge ing-ke s, ing-yü Ge Z sön Z Zông-ti-keh N-ts.”

·8 Pi-læh-to t'ing-djôh keh shih-wa, yüih-fæh p'ô-gyü:

·9 yi tseo-tsing kong-dông, teh Yia-su kông, “Ng jong 'ah-yi le?” Yia-su feh we-teh ge.

·10 Pi-læh-to teh Ge kông, “Ng feh k'eng teh ngô kông feh? Ky'i feh hyiao-teh ngô yiu gyün-ping hao ting Ng ze zih-z-kô-zông, ah yiu gyün-ping hao sih-fông Ng?”

·11 Yia-su we-teh kông, “Ziah feh-z jong zông-deo s-peh ng, ng ziu m-yiu gyün-ping hao bæn Ngô: su-i song Ngô peh ng cü-ts, ge-keh ze kah-nga do.”

·12 Yü-ts Pi-læh-to wa-sön fông Ge. Dæn-z Yiu-t'a nying ao-ky'i-le, kông, “Ng ziah sih-fông keh Nying, feh-z Ke-sæh-keh cong-zing: væn-pah z lih tso wông cü-ts z bön-nyih Ke-sæh.”

·13 Pi-læh-to t'ing-djôh keh shih-wa, ziu ta Yia-su c'ih-le, tseo-tao ih-ke P'u-wa-zih su-ze, Hyi-pah-le t'u-ing kông Ah-pô-da, ze-kæn zo dông.

·14 Keh z-'eo z yü-bi yü-yiah-tsih-keh nyih; mao ng z tsing; ziu teh Yiu-t'a nying kông, “Hao mông ng-keh Wông-ti!”

·15 Ge-he ao-ky'i-le, kông, “Tön Ge gao, tön Ge gao, ting Ge ze zih-z-kô-zông.” Pi-læh-to teh ge-he kông, “Ngô hao peh ng-he-keh Wông-ti ting ze zih-z-kô-zông feh?” Tsi-s-tsiang we-teh, kông, “Djü Ke-sæh ts-nga ngô-he m-yiu bih-ke Wông-ti.”

·16 Pi-læh-to ziu peh Yia-su kao-de ge-he k'e ting ze zih-z-kô-zông. GE-HE peh Yia-su t'a-k'e:

·17 Yia-su Z-kyi gwæn zih-z-kô tseo-c'ih tao ih-ke di-fông di-ming K'u-leo, Hyi-pah-le t'u-ing kông Kôh-kôh-t'a:

·18 ze-kæn ting Ge ze zih-z-kô-zông, wæ-yiu liang-ke nying jü-de ting, ih-ke ze i-pin ih-ke ze kæn-pin, Yia-su ze cong-yiang.

·19 Pi-læh-to sia ih-tsiang z-diao, t'ih ze zih-z-kô zông-min; sia-lôh kông, “NÔ-SÆH-LÆH-KEH YIA-SU, YIU-T'A NYING-KEH WÔNG-TI.”

·20 Yiu hyü-to Yiu-t'a nying doh keh-tsiang z-diao: ing-yü Yia-su ting zih-z-kô su-ze teh zing-li lin-gying: ping-ts'ia yüong Hyi-pah-le, Hyi-læh, Lo-mô z-ngæn.

·21 Yiu-t'a nying-keh tsi-s-tsiang ziu teh Pi-læh-to kông, “Feh yüong sia, ‘Yiu-t'a nying-keh Wông-ti;’ hao sia, ‘Ge Z-kyi kông, Ngô z Yiu-t'a nying-keh Wông-ti.’”

·22 Pi-læh-to we-teh kông, “Ngô su sia z-t'ih sia.”

·23 Ping-ting yi-kying ting Yia-su ze zih-z-kô-zông, 'eo-deo do Ge i-zông s-ku feng-k'e, kôh-nying ih-ku; yi do t'i-li i-zông: keh t'i-li i-zông m-vong, ing-yü jong zông tao-'ô tso ih-gyin sang.

·24 Ge-he jü-de kông, “Ngô-he hyiao p'ah-se ge, hao côh-kyiu, mông kæh-nying teh-djôh:” peh keh-tsih Sing-shü yiu ing-nyin, ziu-z kông, “Ngô nga-min i-zông ge-he jü-de feng-k'e, yü Ngô t'i-li i-zông ge-he côh-kyiu.” [S.22.18.] Keh ping-ting z-t'ih tso fæh.

·25 Yia-su-keh nyiang, teh Ge nyiang-keh ts-me, Kah-liu-pô-keh ts'i-ts Mô-li-ô; wæ-yiu Meh-da-læh-keh Mô-li-ô, tu gyi ze Ge zih-z-kô wang-pin.

·26 Yia-su mông-djôh Ge nyiang, wæ-yiu su e-sih-keh meng-du gyi ze-kæn, ziu teh Ge nyiang kông, “Nyiang, mông ng-keh n-ts.”

·27 Yi teh keh meng-ku[^19-27] kông, “Mông ng-keh nyiang.” Jong keh z-'eo keh meng-du tsih ge tao z-kyi u-li.

·28 'Eo-deo Yia-su hyiao-teh yiang-yiang z-kön yi-kying wön-jün, iao peh Sing-shü yiu ing-nyin, ziu kông, “Ngô k'eo-k'eh.”

·29 Ze-kæn yiu ih-bing ts'u ts-mön: ge-he do he-min-hwa, ts'u tsing-t'eo, kyi ze ngeo-sih-tsao[^19-29], di tao Yia-su-keh k'eo.

·30 Yia-su ziu-ku ts'u, kông, “Z-kön zing-kong:” deo zia geo-lôh, ling-weng kao peh T'in-Vu.

·31 YIU-T'A nying, ing-yü keh z yü-bi-nyih, sang-teh s-siu ön-sih-nyih kwa ze zih-z-kô (ing-yü z do ön-sih-nyih), su-i gyiu Pi-læh-to, iao ge ing-zing k'ao-dön ge-he kyiah-kweh, do-ku ge-he s-siu.

·32 Ping-ting tseo-le, k'ao-dön liang-ke tso-de ting-kæn-keh kyiah-kweh:

·33 tao Yia-su su-ze, mông Ge yi-kying s-gao, ziu feh k'ao-dön Ge kyiah-kweh:

·34 dæn-z yiu ih-ke ping do ih-ts ts'iang c'ôh-tsing Ge iao-hyih, ziu yiu hyüih teh shü liu-c'ih.

·35 Tso kyin-tsing cü-ts z ts'ing-ngæn mông-ku, ge-keh kyin-tsing z tsing: ge ah hyiao-teh su kông z tsing wa, hao peh ng-he siang-sing.

·36 Keh-sih z-kön z-t'ih tso-fæh, peh keh-tsih Sing-shü yiu ing-nyin, ziu-z, “Ge-keh kweh-deo ih-keng fe k'ao-dön.” [C.12.46.]

·37 Sing-shü wæ-yiu ih-tsih kông, “Ge-he tsiang-le we mông ge-he su c'ôh-siang Cü-ts.” [Sk.12.10.]

·38 Keh-sih z-kön ts-'eo, Ô-li-mô-t'a-keh Iah-seh, ah z tso Yia-su-keh meng-du, tsih yü p'ô Yiu-t'a nying z ön-cong tso, gyiu Pi-læh-to peh ge do Yia-su-keh s-siu: Pi-læh-to ing-zing. Ge tseo-le, peh Yia-su-keh s-siu do-k'e.

·39 Wæ-yiu ih-ke Nyi-ko-ti-meo, ziu-z jong-zin yia-li le kyin Yia-su cü-ts, ge yiu meh-yiah teh lu-kwe mao ih-pah kying do-le.

·40 Ge-he, tsiao Yiu-t'a nying ön-tsông-keh kwe-kyü, yüong si-mô-pu teh hyiang-liao, pao-hao Yia-su-keh s-siu.

·41 Ze Yia-su ting zih-z-kô su-ze yiu ih-ke yün, yün-li yiu ih-k'ông ziu-veng, jong m-yiu nying ön-tsông-ku.

·42 Keh nyih z Yiu-t'a nying-keh yü-bi-nyih, su-i ze-kæn ön-tsông Yia-su, ing-yü keh-k'ông veng lin-gying.


## I'ö. 20.

**_1 Mô-li-ô tao veng-mo k'e: 3 Pi-teh teh Iah-'ön ah k'e. 11 Yia-su yin-c'ih peh Meh-da-læh-keh Mô-li-ô, 19 yi yin-c'ih peh meng-du. 24 To-mô feh siang-sing, 'eo-deo tsiao-nying Ge. 30 Siang-sing sing-shü shih-wa hao teh-kyiu._**

·1 TS'IH-NYIH-KEH deo-nyih, t'in vong liang, Meh-da-læh-keh Mô-li-ô tao veng-mo k'e, mông-djôh veng-meng-k'eo-keh zih-deo yi-kying yi-ku.

·2 Ge ziu diao-k'e zing-djôh Si-meng Pi-teh, teh keh bih-ke meng-du, ziu-z Yia-su su e-sih-keh, teh ge-he kông, “Yiu nying peh Cü jong veng-li do-c'ih, ngô-he feh hyiao-teh pa ze 'ah-yi.”

·3 Pi-teh teh keh bih-ke meng-du ziu tseo-c'ih tao veng-mo k'e.

·4 Liang-ke nying dong-zi diao-k'e: keh meng-du pi Pi-teh diao-teh kw'a, sin tao veng-mo;

·5 ziu geo-lôh, mông-djôh si-mô-pu pa-kæn; dæn-z vong tsing-k'e.

·6 Si-meng Pi-teh jü-'eo kön-tao, ziu tseo-tsing veng-li, mông-djôh mô-pu pa-kæn;

·7 wæ-yiu pao Ge deo-keh siu-kying, feh teh mô-pu jü-de, z ling-nga tsih ze-kæn.

·8 Keh bih-ke meng-du, ziu-z sin tao veng-mo cü-ts, ah tsing-k'e, ge mông-djôh ziu siang-sing.

·9 Ing-yü ge-he wæ feh ming-bah Sing-shü su kông, Ge pih iao jong s-nying cong-yiang weh-cün-le.

·10 Keh liang-ke meng-du ziu cün tao z-kyi u-li.

·11 Mô-li-ô gyi ze veng-meng-k'eo, ze-teh k'oh: k'oh z-'eo dziao veng-li geo-lôh mông-mông,

·12 mông-djôh liang-ke t'in-s tsiah shih-bah i-zông, zo ze Yia-su s-siu ön-tsông su-ze, ih-ke ze deo, ih-ke ze kyiah.

·13 T'in-s teh ge kông, “Nyü-nying, ng zao yün-ku k'oh?” Ge kông, “Yiu nying peh ngô Cü do-k'e, feh-ts pa ze 'ah-yi.”

·14 Keh shih-wa kông-ku, ziu le-cün, mông-djôh Yia-su gyi-teh, ah feh hyiao-teh Ge z Yia-su.

·15 Yia-su teh ge kông, “Nyü-nying, ng zao yün-ku k'oh? Ng zing kæh-nying?” Mô-li-ô ts'eng z kwön-yün cü-ts, ziu teh ge kông, “Sin-sang, Ng ziah peh Ge do-ku, pa ze 'ah-yi teh ngô kông, peh ngô hao k'e do.”

·16 Yia-su teh ge kông, “Mô-li-ô.” Ge le-cün teh Yia-su kông, “Læh-po-nyi!” ziu-z Sin-sang i-s.

·17 Yia-su teh ge kông, “Hyiao môh Ngô; ing-yü Ngô wæ-vong sing-zông tao Vu-ts'ing su-ze: ng hao k'e, teh Ngô hyüong-di kông, ‘Ngô-keh Vu-ts'ing ah z ng-keh Vu-ts'ing, Ngô-keh Zông-ti ah-z ng-keh Zông-ti: Ngô sing-zông tao Ge su-ze k'e’”

·18 Meh-da-læh-keh Mô-li-ô ziu le t'ong-ts meng-du, kông, Ngô yi-kying mông-djôh Cü; Cü yiu keh shih-wa teh ge kông-ku.

·19 TÔNG-NYIH æn-keng, ziu-z ts'ih-nyih-keh deo-nyih, meng-du jü-zih-keh su-ze yü p'ô Yiu-t'a nying peh meng kwæn-lao, Yia-su le, gyi ze cong-yiang, teh ge-he kông, “Ts'ing ng-he bing-ön.”

·20 Keh shih-wa kông-ku ziu peh ge-he mông Ge siu teh iao-hyih. Meng-du mông-djôh Cü, ziu kao-hying.

·21 Yia-su yi teh ge-he kông, “Ts'ing ng-he bing-ön: ziang Vu-ts'ing ts'a Ngô le, Ngô ah ts'a ng-he k'e.”

·22 Shih-wa kông-ku, ziu c'ü ih-k'eo ky'i, kông, “Ng-he hao tsih-ziu Sing-Ling.

·23 Ng-he sô-gao kæh-nying ze, ge-he ze ziu sô-gao; liu kæh-nying-keh ze, ge-he ze ziu liu-lao.”

·24 Zih-nyi meng-du cong-yiang yiu ih-ke To-mô yi ts'ing-hwu Ti-t'u-mô, Yia-su le z-'eo ge vong teh ge-he jü-de.

·25 Gyi-yü meng-du teh ge kông, “Ngô-he yi-kying mông-djôh Cü.” To-mô teh ge-he kông, “Ngô ziah vong mông-djôh Ge siu-keh ting-u, tsih-mih-deo môh-djôh Ge-keh ting-u, siu môh-djôh Ge iao-hyih, ngô tsong feh siang-sing.”

·26 Ku pæh-nyih meng-du yi ze oh-li, To-mô ah jü-de. Meng tu kwæn-gao, Yia-su le, gyi ze cong-yiang, kông, “Ts'ing ng-he bing-ön.”

·27 Ziu teh To-mô kông, “Ng-keh tsih-mih-deo long-c'ih, môh-môh Ngô siu; ng-keh siu long-c'ih, môh-môh Ngô iao-hyih: hyiao feh siang-sing, tsong iao siang-sing.”

·28 To-mô we-teh Ge kông, “Ngô-keh Cü ngô-keh Zông-ti.”

·29 Yia-su teh ge kông, “To-mô, ng yü mông-djôh Ngô, su-i siang-sing: vong mông-djôh ah we siang-sing cü-ts, yiu foh-ky'i.”

·30 Yia-su ze meng-du min-zin wæ-yiu hyü-to zing-tsih tso-ku, vong sia ze keh-peng shü:

·31 keh-sih z-kön sia-lôh hao peh ng-he siang-sing Yia-su z Kyi-toh, Zông-ti-keh N-ts; siang-sing k'ao-djôh Ge ming-deo hao teh-djôh weh-ming.


## I'ö. 21.

**_1 Yia-su yi yin-c'ih peh meng-du. 12 Teh ge jü-de ky'üoh: 15 feng-fu Pi-teh ü Ge-keh siao-yiang teh yiang: 18 t'ong-ts Pi-teh ge 'eo-le iao tsa s-fæh: 21 p'i-bing Pi-teh. 25 Kwæn-meng shih-wa._**

·1 KEH z-kön yi-'eo, Yia-su ze Di-pi-li-ô he-pin yi yin-c'ih peh meng-du; Ge yin-c'ih z-t'ih yiang-ts.

·2 Yiu Si-meng Pi-teh, teh To-mô ts'ing-hwu Ti-t'u-mô, wæ-yiu Kô-li-li Kô-nô-keh Nô-dæn-nyih, teh Si-pi-t'a liang-ke n-ts, wæ-yiu liang-ke meng-du, tu ze-kæn.

·3 Si-meng Pi-teh teh ge-he kông, “Ngô k'ô-ng k'e.” Ge-he teh ge kông, “Ngô-he teh ng jü-de k'e.” Ge-he ziu tseo-c'ih, lôh-jün; keh yia ih-ting m-kao k'ô-lao.

·4 T'in-liang, Yia-su gyi ze 'ön-zông: meng-du feh hyiao-teh z Yia-su.

·5 Yia-su teh ge-he kông, “Siao-nying, ng-he yiu zah-m ky'üoh-zih ze-teh feh?” Ge-he we-teh Ge kông, “M-yiu.”

·6 Yia-su kông, “Ze jün-keh jing-siu-pin tang mông, ziu we k'ô-lao.” Ge-he tang-lôh, yü ng to-mang mông bæh-feh-dong.

·7 Yia-su su e-sih-keh meng-du teh Pi-teh kông, “Keh z Cü.” Si-meng Pi-teh ih t'ing-djôh z Cü, (yü c'ih-diao-diao), ziu p'i i-zông t'iao-lôh he.

·8 Gyi-yü meng-du ts'ang siao-jün, bæh keh mông ng tsing-le; ing-yü teh 'ön tsang-feh-mang, tsih ts'ô nyin-pô dziang.

·9 Ge-he zông 'ön, mông-djôh yiu t'æn sa-'ong, ho-zông yiu ng; wæ-yiu ping.

·10 Yia-su teh ge-he kông, “Te k'ô-lao-keh ng, do kyi-kwang le.”

·11 Si-meng Pi-teh ziu k'e, t'a mön-mông zông-'ön, mông-li yiu do ng ih-pah ng-zih sæn kwang: shü-tsih t'ih do[^21-11], mông vong lih-gao.

·12 Yia-su teh ge-he kông, “Hao le ky'üoh.” Meng-du m-nying kön-tæn meng Ge, “Ng z kæh-nying?” ing-yü hyiao-teh Ge z Cü.

·13 Yia-su ziu le, do ping feng peh ge-he, ng ah z-t'ih.

·14 Keh z Yia-su jong s-nying cong-yiang weh-cün-le ts-'eo, di-sæn t'ao yin-c'ih peh Ge meng-du.

·15 Ge-he ky'üoh-ku, Yia-su teh Si-meng Pi-teh kông, “Iah-nô-keh n-ts Si-meng, ng pi keh-sih kah-nga e-kying Ngô feh?” Ge kông, “Cü, z-keh; Ng hyiao-teh ngô z ts'ing-e Ng.” Yia-su teh ge kông, “Ü Ngô-keh siao-yiang.”

·16 Di-nyi t'ao yi teh ge kông, “Iah-nô-keh n-ts Si-meng, ng e-kying Ngô feh?” Ge kông, “Cü, z-keh; Ng hyiao-teh ngô z ts'ing-e Ng.” Yia-su teh ge kông, “Kwön Ngô-keh yiang.”

·17 Di-sæn t'ao teh ge kông, “Iah-nô-keh n-ts Si-meng, ng z ts'ing-e Ngô feh?” Pi-teh, yü Yia-su di-sæn t'ao meng ge. “Ng ts'ing-e Ngô feh?” ziu iu-zeo teh Ge kông, “Cü, Ng yiang-yiang hyiao-teh; Ng hyiao-teh ngô z ts'ing-e Ng.” Yia-su teh ge kông, “Ü Ngô-keh yiang,

·18 Ngô lao-zih teh ng kông, Ng shü-shü siao z-'eo, z kyi z-keh kyi-iao-ta, iao tao 'ah-yi k'e ziu tao 'ah-yi k'e: teng-tao ng lao z-'eo, ng we long-c'ih siu, peh bih-nying kyi-lao, t'a ng tao feh iao k'e-keh su-ze.”

·19 Ge kông keh shih-wa, z ts-tin Pi-teh 'eo-le iao tsa s-fæh kyü yüong-wa peh Zông-ti. Kông-ku ziu teh ge kông, “Ng keng Ngô.”

·20 Pi-teh le-cün, mông-djôh Yia-su su e-sih-keh meng-du keng-tseo; ziu-z keh ky'üoh yia-væn z-'eo ge ze Yia-su hyüong-kw'eng-deo meng Ge kông, “Cü, z kæh-nying iao ma Ng?”

·21 Pi-teh mông-djôh ge, ziu teh Yia-su kông, “Cü, keh nying tsa-sang?”

·22 Yia-su teh ge kông, “Ngô ziah iao ge ze-i dzih tao Ngô le z-'eo, teh ng zao siang-kön? Ng keng Ngô.”

·23 Hyüong-di cong-yiang keh shih-wa djün k'e, kông, “Keh meng-du fe s:” dæn-z Yia-su vong teh Pi-teh kông, “Ge fe s;” z kông, “Ngô ziah iao ge ze-i dzih tao Ngô le z-'eo, teh ng zao siang-kön?”

·24 TE-TSING keh z-kön, sia keh z-kön cü-ts, ziu-z keh meng-du: ngô-he ah hyiao-teh ge-keh te-tsing z tsing.

·25 Yia-su wæ-yiu hyü-to z-kön tso-ku, ziah-z gyin-tang-gyin sia-lôh, ngô ts'eng sia-lôh-keh shü ziu-z si-zông k'ông-feh-ku. Ô-meng.



------
[^6-12]: 應爲：lông-fi。
[^19-27]: 應爲：meng-du。
[^19-29]: 應爲：ngeo-sih-ts'ao。
[^21-11]: 應爲：to。




