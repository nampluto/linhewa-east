
# LU-KÔ DJÜN FOH-ING-SHÜ.

> 路加傳福音書


## Lk. 1.

> Lk. 1.

**_1 Lu-kô foh-ing jü-veng. 5 Yi-li-sô-pah wa-ying, 26 Mô-li-ô wa-ying. 39 Yi-li-sô-pah teh Mô-li-ô yü Yia-su kông sin-ts shih-wa. 57 Iah-'ön sang teh ziu tsiu-keh-li z-kön. 67 Sæh-kô-li-ô yü Yia-su kông sin-ts shih-wa, 76 yi kông-tao Iah-'ön._**

> **_1 路加福音序文。5 以利沙伯懷孕，26 馬利亞懷孕。39 以利沙伯搭馬利亞爲耶穌講先知說話。57 約翰生搭受周割禮事幹。67 撒加利亞爲耶穌講先知說話，76 又講到約翰。_**

·1 KYI-ZIN yiu hyü-to nying peh ngô-he cong-yiang su tso-c'ih z-kön sia ze shü-li,

> 1 既然有許多人畀我許中央所做出事幹寫在書裏，

·2 z tsiao djün-dao cü-ts jong ky'i-deo ts'ing-ngæn mông-djôh-ku djün-lôh peh ngô-he;

> 2 是照傳道主子從起頭親眼望着過傳落畀我許；

·3 ngô kyi-zin jong-deo-ts-mi ts-si dzô-ku, ah siang a-ts'-jü sia peh ng, Di-o-fi-lo da-nying;

> 3 我既然從頭至尾仔細查過，也想挨次序寫畀爾，提阿非羅大人；

·4 peh ng hao hyiao-teh ng 'ôh-ku-keh dao-li z k'ôh-zih.

> 4 畀爾好曉得爾學過個道理是確實。

·5 HYI-LEH tso Yiu-t'a koh-wông z-'eo, Ô-pi-ô keh-pæn yiu ih-ke tsi-s ming-z Sæh-kô-li-ô; ge-keh ts'i-ts z Ô-leng-keh 'eo-de, ming-z Yi-li-sô-pah.

> 5 希律做猶太國王時候，亞比亞箇班有一個祭司名字撒加利亞；渠個妻子是亞倫個後代。名字以利沙伯。

·6 Keh liang-ke ze Zông-ti min-zin z tsing-dzih, yiang-yiang tsiao Cü-keh ka-ming teh li-tsih tso nying m-kao hao p'i-bing.

> 6 箇兩個在上帝面前是正直，樣樣照主個誡命搭禮節做人無告好批評。

·7 Ge-he m-yiu n-nô, ing-yü Yi-li-sô-pah fe sang, keh liang-ke nying shü-shü lao-gao.

> 7 渠許無有兒女，因爲以利沙伯{=弗會}生，箇兩個人歲歲老爻。

·8 Sæh-kô-li-ô, tsiao ge pæn-ts', ze Zông-ti min-zin bæn tsi-s z-kön,

> 8 撒加利亞，照渠班次，在上帝面前辦祭司事幹，

·9 i tsi-s-keh kwe-kyü bæh-ts'in, bæh-djôh ge tseo-tsing Cü-keh sing-din tin hyiang.

> 9 依祭司個規矩拔籤，拔着渠走進主個聖殿點香。

·10 Tin hyiang z-'eo cong pah-sing ze nga-min tao-kao.

> 10 點香時候衆百姓在外面禱告。

·11 Cü-keh t'in-s yin-c'ih gyi ze hyiang-dæn jing-siu-pin.

> 11 主個天使現出徛在香壇順手邊。

·12 Sæh-kô-li-ô mông-djôh, p'ô-gyü kying-nga.

> 12 撒加利亞望着，怕懼驚訝。

·13 T'in-s teh ge kông, “Sæh-kô-li-ô, feh iao hôh: ing-yü ng-keh tao-kao yi-kying t'ing-djôh, ng-keh ts'i-ts Yi-li-sô-pah we sang ih-ke n-ts, iao c'ü ge ming-z Iah-'ön.

> 13 天使搭渠講，“撒加利亞，弗要{嚯}：因爲爾個禱告已經聽着，爾個妻子以利沙伯會生一個兒子，要取渠名字約翰。

·14 Ng we hwön-hyi kw'a-weh; yü ge sang-c'ih, hyü-to nying ah we hwön-hyi.

> 14 爾會歡喜快活；爲渠生出，許多人也會歡喜。

·15 Ze Cü min-zin ge hao sön do, lao-tsiu siao-tsiu tu feh hæh; jong nyiang t'e-li Sing-Ling ziu mön-coh.

> 15 在主面前渠好算大，老酒燒酒都弗喝；從娘胎裏聖靈就滿足。

·16 Ge we peh hyü-to Yi-seh-lih nying kyü-voh Cü ge-keh Zông-ti.

> 16 渠會畀許多以色列人歸服主渠個上帝。

·17 Ge yiu Yi-li-ô-keh sing-zing teh neng-kön, we tseo ze Cü-keh min-zin; peh tso pang-keh sing we e-sih n-nô, feh i-jing cü-ts we voh tsing-dzih nying-keh ts'ong-ming; hao bi-bæn kyü-voh-keh pah-sing peh Cü.”

> 17 渠有以利亞個性情搭能幹，會走在主個面前；畀做伯個心會愛惜兒女，弗依順主子會服正直人個聰明；好備辦歸服個百姓畀主。”

·18 Sæh-kô-li-ô teh t'in-s kông, “Ngô z-kyi shü-shü do, ts'i-ts ah lao-gao; tsa-sang hao peh ngô hyiao-teh yiu keh z-kön?”

> 18 撒加利亞搭天使講，“我自己歲歲大，妻子也老爻；怎生好畀我曉得有箇事幹？”

·19 T'in-s we-teh ge kông, “Ngô z Kô-pah-lih, gyi ze Zông-ti min-zin; z Ge ts'a ngô le teh ng kông, iao t'ong-ts ng keh ting hao sing-sih.

> 19 天使回答渠講，“我是加百列，徛在上帝面前；是渠差我來搭爾講，要通知爾箇頂好信息。

·20 Z-'eo ih-tao, ngô-keh shih-wa ziu yiu ing-nyin; ing-yü ng feh siang-sing ngô shih-wa, su-i pih-ding tso ô-lao, fe kông, dzih tao keh z-kön tso-zing-keh nyih-ts.”

> 20 時候一到，我個說話就有應驗；因爲爾弗相信我說話，所以必定做啞佬，{=弗會}講，直到箇事幹做成個日子。”

·21 Pah-sing teng-'eo Sæh-kô-li-ô, hyi-gyi ge tæn-kôh ze sing-din-li.

> 21 百姓等候撒加利亞，希奇渠耽擱在聖殿裏。

·22 Ge tseo-c'ih feh neng teh ge-he kông; ge-he ziu hyiao-teh ge ze sing-din-li mông-djôh hyin-ling: ge tsih we teh ge-he tso siu-si ko-zin ô-lao.

> 22 渠走出弗能搭渠許講；渠許就曉得渠在聖殿裏望着顯靈：渠只會搭渠許做手勢果然啞佬。

·23 Ge bæn tsi-s tsih-veng-keh nyih-ts mön-gao, ziu cün u-li k'e.

> 23 渠辦祭司職分個日子滿爻，就轉{烏}裏去。

·24 'Eo-deo ge-keh ts'i-ts Yi-li-sô-pah wa-ying; ziu ing-mön ng-ke nyüih, kông,

> 24 後頭渠個妻子以利沙伯懷孕；就隱瞞五個月，講，

·25 “Cü t'ih yiang-ts de ngô, we tsiao-ku ngô, djü-gao ngô ze nying cong-yiang-keh ôh-nying-siang.”

> 25 主{剔}樣子待我，會照顧我，除爻我在人中央個惡人相。”

·26 Tao di-loh-ke nyüih, t'in-s Kô-pah-lih vong Zông-ti-keh ming, tao Kô-li-li sang Nô-sæh-leh-keh zing-li,

> 26 到第六個月，天使加百列奉上帝個名，到加利利省拿撒勒個城裏，

·27 kyin ih-ke do-nyiang, ziu-z hyü peh Da-bih 'eo-de-keh nying ming-z Iah-seh; do-nyiang ming-z Mô-li-ô.

> 27 見一個大娘，就是許畀大闢後代個人名字約瑟；大娘名字馬利亞。

·28 T'in-s tseo-tsing, teh ge kông, “Teh-djôh eng-yü-keh nyü-nying, ts'ing-ön, Cü teh ng jü-de; nyü-nying cong-yiang ng ting yiu foh-ky'i.”

> 28 天使走進，搭渠講，“得着恩惠個女人，請安，主搭爾聚隊；女人中央爾頂有福氣。”

·29 Mô-li-ô mông-djôh, yü ge shih-wa ziu kying-hôh, ts'eng-ts'eng keh ts'ing-ön z tsa i-s.

> 29 馬利亞望着，爲渠說話就驚{嚯}，忖忖箇請安是怎意思。

·30 T'in-s teh ge kông, “Mô-li-ô, feh iao hôh: ng ze Zông-ti min-zin teh-djôh eng-yü:

> 30 天使搭渠講，“馬利亞，弗要{嚯}：爾在上帝面前得着恩惠：

·31 ng we wa-ying, sang N-ts, iao c'ü Ge ming-z YIA-SU.

> 31 爾會懷孕，生兒子，要取渠名字耶穌。

·32 Ge tsiang-le iao ting do: iao ts'ing-hwu Ge ting kao Cü-ts-keh N-ts: Ge tsu-tsong Da-bih-keh zo-yü, Cü Zông-ti we s-peh Ge.

> 32 渠將來要頂大：要稱呼渠頂高主子個兒子：渠祖宗大闢個坐位，主上帝會賜畀渠。

·33 Ge tso Ngô-kôh ih-kô si-si-de-de-keh Wông-ti; Ge-keh koh-kô vu-gyüong-zing.”

> 33 渠做雅各一家世世代代個皇帝；渠個國家無窮盡。”

·34 Mô-li-ô teh t'in-s kông, “Ngô wæ vong c'ih-kô, tsa-sang yiu keh z-kön?”

> 34 馬利亞搭天使講，“我還朆出嫁，怎生有箇事幹？”

·35 T'in-s we-teh ge kông, “Sing-Ling we kông-lôh peh ng, ting kao Cü-ts-keh neng-kön we tsô-ing ng: su-i sang-c'ih keh-yü sing-zin-keh, iao ts'ing-hwu Ge z Zông-ti-keh N-ts.

> 35 天使回答渠講，“聖靈會降落畀爾，頂高主子個能幹會遮陰爾：所以生出箇位聖善個，要稱呼渠是上帝個兒子。

·36 Ping-ts'ia ng-keh ts'ing-kyün Yi-li-sô-pah, ge lao-gao ah wa-ying iao sang n-ts; ih-hyiang kông ge fe sang, yin-ze yi-kying yiu loh-ke nyüih.

> 36 幷且爾個親眷以利沙伯，渠老爻也懷孕要生兒子；一向講渠{=弗會}生，現在已經有六個月。

·37 Ing-yü Zông-ti su kông shih-wa m-yiu ih-yiang feh neng-keo.”

> 37 因爲上帝所講說話無有一樣弗能夠。”

·38 Mô-li-ô kông, “Ngô z Cü-keh ô-deo; dæn-nyün tsiao ng-keh shih-wa peh ngô tso-zing.” T'in-s ziu li-k'e ge k'e.

> 38 馬利亞講，“我是主個丫頭；但願照爾個說話畀我做成。”天使就離開渠去。

·39 Keh z-'eo, Mô-li-ô kw'a ky'i-sing tao Yiu-t'a sang sæn-li ih-ke zing-li k'e;

> 39 箇時候，馬利亞快起身到猶太省山裏一個城裏去；

·40 tseo-tsing Sæh-kô-li-ô u-li ts'ing Yi-li-sô-pah ön.

> 40 走進撒加利亞{烏}裏請以利沙伯安。

·41 Yi-li-sô-pah t'ing-djôh Mô-li-ô ts'ing ge ön, siao-nying t'e-li ziu t'iao-ky'i: Yi-li-sô-pah bi Sing-Ling c'ong-mön;

> 41 以利沙伯聽着馬利亞請渠安，小人胎裏就跳起：以利沙伯被聖靈充滿；

·42 ziu do sing-hyiang kông, “Nyü-nying cong-yiang ng ting yiu foh-ky'i; ng t'e-li sang-c'ih-keh ah yiu foh-ky'i.

> 42 就大聲響講，“女人中央爾頂有福氣；爾胎裏生出個也有福氣。

·43 Ngô tsa-sang yiu keh-yiang-ts, ngô Cü-keh nyiang we tao ngô su-ze le?

> 43 我怎生有箇樣子，我主個娘會到我所在來？

·44 Ing-yü ng ts'ing-ön-keh sing-ing ih-tsing ngô ng-tô, siao-nying ze ngô t'e-li ziu hwön-hyi t'iao-ky'i.

> 44 因爲爾請安個聲音一進我耳朵，小人在我胎裏就歡喜跳起。

·45 Siang-sing Cü-keh shih-wa z yiu foh-ky'i; ing-yü Cü teh ge kông-keh pih-ding yiu ing-nyin.”

> 45 相信主個說話是有福氣；因爲主搭渠講個必定有應驗。”

·46 Mô-li-ô kông, “Ngô ling-weng tseng-djong Cü z do,

> 46 馬利亞講，“我靈魂尊重主是大，

·47 Ngô ling-sing ze-ü ngô Kyiu-cü Zông-ti ting kw'a-lôh.

> 47 我靈性在於我救主上帝頂快樂。

·48 Cü tsiao-ku Ge ô-deo-keh ti-vi: Jong-kying-yi-'eo si-si-de-de we kông ngô yiu foh-ky'i.

> 48 主照顧渠丫頭個低微：從今以後世世代代會講我有福氣。

·49 Ing-yü yiu jün-neng-keh Cü de ngô tso-zing do z-kön; Ge-keh ming-deo z ting sing-zin.

> 49 因爲有全能個主代我做成大事幹；渠個名頭是頂聖善。

·50 P'ô-gyü Ge cü-ts Cü we e-lin ge-he Tao si-si-de-de.

> 50 怕懼渠主子主會哀憐渠許到世世代代。

·51 Ge yüong siu-pi-keh lih-dao; Peh sing-li kyiao-ngao cü-ts kön-sæn.

> 51 渠用手臂個力道；畀心裏驕傲主子趕散。

·52 Yiu gyün-ping cü-ts peh ge zo-yü sih-gao; Ti-vi cü-ts sing ge zông.

> 52 有權柄主子畀渠坐位失爻；低微主子升渠上。

·53 Du-hæh cü-ts, hao meh-z peh ge ky'üoh-pao; Fu-coh cü-ts, peh ge k'ong-siu cün-k'e.

> 53 肚{瞎}主子，好物事畀渠喫飽；富足主子，畀渠空手轉去。

·54 Cü pông-zu ge nu-boh Yi-seh-lih, Kyi-nyin Ge-keh eng-yü.

> 54 主幫助渠奴僕以色列，記念渠個恩惠。

·55 Ziang jong-zin teh ngô-he tsu-tsong kông, Ziu-z su ing-hyü Ô-pah-læh-hön teh ge ts-seng tao si-si-de-de.”

> 55 像從前搭我許祖宗講，就是所應許亞伯拉罕搭渠子孫到世世代代。”

·56 Mô-li-ô teh Yi-li-sô-pah jü-de djü mao sæn-ke nyüih, ziu cün u-li k'e.

> 56 馬利亞搭以利沙伯聚隊住毛三個月，就轉{烏}裏去。

·57 YI-LI-SÔ-PAH tso nyüih-li nyih-ts tao-gao; ziu sang n-ts.

> 57 以利沙伯做月裏日子到爻；就生兒子。

·58 Ling-sô teh ts'ing-kyün t'ing-djôh Cü yiu da eng s-peh ge; tu jü-de hwön-hyi.

> 58 鄰舍搭親眷聽着主有大恩賜畀渠；都聚隊歡喜。

·59 Tao di-pæh nyih, ge-he le peh si-lao 'ang tsiu-keh-li; iao tsiao ge pang ming-z c'ü ge Sæh-kô-li-ô.

> 59 到第八日，渠許來畀細佬行周割禮；要照渠伯名字取渠撒加利亞。

·60 Ge nyiang kông, “Feh-z; iao c'ü ge Iah-'ön.”

> 60 渠娘講，“弗是；要取渠約翰。”

·61 Ge-he kông, “Ng-keh ts'ing-kyün cong-yiang m-yiu keh ming-z.”

> 61 渠許講，“爾個親眷中央無有箇名字。”

·62 Ziu tso siu-si meng ge pang, iao c'ü ge zao ming-z.

> 62 就做手勢問渠伯，要取渠{唣}名字。

·63 Ge pang t'ao ih-kw'e feng-pæn, ziu sia-lôh kông, “Ge ming-z z Iah-'ön.” Ge-he tu hyi-gyi.

> 63 渠伯討一塊粉板，就寫落講，“渠名字是約翰。”渠許都希奇。

·64 Sæh-kô-li-ô k'eo ziu k'e, k'eo-zih yi ka-k'e; ziu kông wa, tsæn-mi Zông-ti.

> 64 撒加利亞口就開，口舌又解開；就講話，讚美上帝。

·65 Ling-sô tu p'ô-gyü: keh z-kön ze Yiu-t'a sæn-li tu djün-pin.

> 65 鄰舍都怕懼：箇事幹在猶太山裏都傳遍。

·66 Væn-pah t'ing-djôh peh keh z-kön kyi ze sing-li, kông, “Keh si-lao tsiang-le we tsa-sang?” Ing-yü Cü-keh siu teh ge jü-de.

> 66 凡百聽着畀箇事幹記在心裏，講，“箇細佬將來會怎生？”因爲主個手搭渠聚隊。

·67 Ge pang Sæh-kô-li-ô bi Sing-Ling c'ong-mön, ziu kông sin-ts shih-wa, kông,

> 67 渠伯撒加利亞被聖靈充滿，就講先知說話，講，

·68 “Coh-tsæn Cü Yi-seh-lih-keh Zông-ti; Ing-yü Ge yi-kying le tsiao-ku yi c'ü-joh Z-keh pah-sing,

> 68 “祝讚主以色列個上帝；因爲渠已經來照顧又取贖自個百姓，

·69 Ze Ge nu-boh Da-bih kô-li. Yü ngô-he jü-ky'i ih-tsih kyiu-sing-keh kôh;

> 69 在渠奴僕大闢家裏。爲我許豎起一隻救星個角；

·70 (Tsiao Cü jong-ku-yi-le, T'ôh sing-zin sin-ts-nying su kông,)

> 70 （照主從古以來，託聖善先知人所講，）

·71 Hao kyiu ngô-he t'eh-c'ih dziu-dih, Teh væn-pah ky'i ngô-he-keh siu-li;

> 71 好救我許脫出仇敵，搭凡百氣我許個手裏；

·72 S eng-yü peh ngô-he tsu-tsong, Kyi-nyin Ge sing-zin-keh iah;

> 72 賜恩惠畀我許祖宗，記念渠聖善個約；

·73 Ziu-z teh ngô-he tsu-tsong Ô-pah-læh-hön su væh-keh tsiu, kông,

> 73 就是搭我許祖宗亞伯拉罕所罰個咒，講，

·74 We kyiu ngô-he t'eh-c'ih dziu-dih-keh siu-li,

> 74 會救我許脫出仇敵個手裏，

·75 Ze Cü-keh min-zin tsing-dzih teh ts'ing-kyih, Ih-sang-ih-si m-yiu p'ô-gyü voh-z Ge.

> 75 在主個面前正直搭清潔，一生一世無有怕懼服事渠。

·76 Ng siao-nying, iao ts'ing-hwu ng z ting kao Cü-ts-keh sin-ts-nying: Ing-yü ng tseo ze Cü-keh min-zin bi-bæn Ge-keh lu;

> 76 爾小人，要稱呼爾是頂高主子個先知人：因爲爾走在主個面前備辦渠個路；

·77 Peh Ge pah-sing hao hyiao-teh keh kyiu-fæh, Ziu-z sô-min ge-he ze,

> 77 畀渠百姓好曉得箇救法，就是赦免渠許罪，

·78 Yü ngô-he Zông-ti-keh z-pe, Peh k'u-sing-keh Nyih-deo kwông jong zông-deo tsiao-djôh ngô-he,

> 78 爲我許上帝個慈悲，畀{枯}{星}個日頭光從上頭照着我許，

·79 Tsiao-djôh djü ze heh-ön ziang ing-s di-fông cü-ts: Ying-dao ngô-he kyiah tseo t'a-bing-keh lu.”

> 79 照着住在黑暗像陰司地方主子：引導我許腳走太平個路。”

·80 Keh siao-nying do-ky'i-le, ling-sing to-ky'i-le, djü ze hông-yia tao hyin-c'ih peh Yi-seh-lih pah-sing-keh nyih-ts.

> 80 箇小人大起來，靈性多起來，住在荒野到顯出畀以色列百姓個日子。


## Lk. 2.

> Lk. 2.

**_1 Ke-sæh feng-fu t'in-'ô nying zông-ts'ah. 6 Kyi-toh sang z-kön. 8 T'in-s t'ong-ts k'ön-yiang-keh nying; 13 hyü-to t'in-s yü Ge tsæn-mi Zông-ti. 21 Kyi-toh ziu tsiu-keh-li. 22 Mô-li-ô siu kyih-zing-keh li. 28 Si-min teh Ô-nô yü Kyi-toh kông sin-ts shih-wa; 40 Yia-su-keh ts'ong-ming to-ky'i-le, 46 ze sing-din bön-meng kao leh-fæh sin-sang, 51 hao-jing vu-meo._**

> **_1 該撒吩咐天下人上冊。6 基督生事幹。8 天使通知看羊個人；13 許多天使爲渠讚美上帝。21 基督受周割禮。22 馬利亞守潔淨個禮。28 西面搭亞拿爲基督講先知說話；40 耶穌個聰明多起來，46 在聖殿盤問教律法先生，51 孝順父母。_**

·1 KEH z-'eo, Ke-sæh Ô-ku-z-toh yiu wông-tsiao pæn-lôh, feng-fu t'in-'ô nying tu zao nying-ting-ts'ah.

> 1 箇時候，該撒亞古士督有皇詔頒落，吩咐天下人都造人丁冊。

·2 (Kyü-li-nyiu tso Jü-li-ô tsong-toh z-'eo, zao keh nying-ting-ts'ah ky'i-deo.)

> 2 （居里扭做敘利亞總督時候，造箇人丁冊起頭。）

·3 Kôh-nying tao z-keh peng-zing k'e zông-ts'ah.

> 3 各人到自個本城去上冊。

·4 Iah-seh z Da-bih-keh ts-p'a, su-i jong Kô-li-li-keh Nô-sæh-leh, zông Yiu-t'a sang, tao Da-bih-keh zing-li Pah-li-'eng,

> 4 約瑟是大闢個支派，所以從加利利個拿撒勒，上猶太省，到大闢個城裏伯利恆，

·5 yi ta ge su ding-keh ts'i-ts Mô-li-ô, yi-kying wa-ying, jü-de zông-ts'ah.

> 5 又帶渠所定個妻子馬利亞，已經懷孕，聚隊上冊。

·6 Ge-he ze-kæn z-'eo, Mô-li-ô tso nyüih-li nyih-ts tao-gao.

> 6 渠許在{簡}時候，馬利亞做月裏日子到爻。

·7 Ziu sang deo-ih-ke N-ts, yüong pu pao hao peh Ge kw'eng ze mô-zao, ing-yü k'ah-tin m-yiu k'ong su-ze.

> 7 就生頭一個兒子，用布包好畀渠睏在馬槽，因爲客店無有空所在。

·8 Ze keh di-fông yiu k'ön-yiang-keh, yia-li ze nga diao-pæn jing-kang k'ön-yiang.

> 8 在箇地方有看羊個，夜裏在外調班巡更看羊。

·9 Hweh-zin Cü-keh t'in-s gyi ze ge-he min-zin, Cü-keh yüong-wa deo-ky'ün tsiao-djôh ge-he; k'ön-yiang-keh ting p'ô-gyü.

> 9 忽然主個天使徛在渠許面前，主個榮華頭圈照着渠許；看羊個頂怕懼。

·10 T'in-s teh ge-he kông, “Feh iao p'ô; ngô le t'ong-ts ng-he do hwön-hyi-keh sing-sih, z kwæn-djôh cong pah-sing:

> 10 天使搭渠許講，“弗要怕；我來通知爾許大歡喜個信息，是關着衆百姓：

·11 kying-nying ze Da-bih-keh zing-li yü ng-he sang ih-yü Kyiu-Cü, ziu-z Cü Kyi-toh.

> 11 今日在大闢個城裏爲爾許生一位救主，就是主基督。

·12 Ng-he we mông-djôh ih-ke Si-lao, pu pao-teh, kw'eng ze mô-zao: keh z peh ng-he tso kyi-'ao.”

> 12 爾許會望着一個細佬，布包{搭}，睏在馬槽：箇是畀爾許做記號。”

·13 Hweh-zin yiu hyü-to t'in-zông-keh ping-tsiang teh keh t'in-s jü-de tsæn-mi Zông-ti, kông,

> 13 忽然有許多天上個兵將搭箇天使聚隊讚美上帝，講，

·14 “Ze ting kao t'in yiu yüong-wa kyü peh Zông-ti, ze di-zông yiu t'a-bing, ze nying-keh cong-yiang yiu eng-yü.”

> 14 “在頂高天有榮華歸畀上帝，在地上有太平，在人個中央有恩惠。”

·15 Cong t'in-s li-k'e ge-he, zông t'in, k'ön-yiang-keh ziu jü-de kông, “Ngô-he hao tao Pah-li-'eng k'e, mông Cü su t'ong-ts ngô-he z-kön.”

> 15  衆天使離開渠許，上天，看羊個就聚隊講，“我許好到伯利恆去，望主所通知我許事幹。”

·16 Ge-he ziu kw'a k'e, mông-djôh Mô-li-ô teh Iah-seh, wæ-yiu Si-lao kw'eng ze mô-zao.

> 16 渠許就快去，望着馬利亞搭約瑟，還有細佬睏在馬槽。

·17 Mông-ku, ziu peh t'in-s su kông keh Si-lao z-kön tu kông-c'ih.

> 17 望過，就畀天使所講箇細佬事幹都講出。

·18 Væn-pah t'ing-djôh tu hyi-gyi k'ön-yiang-keh su kông shih-wa.

> 18 凡百聽着都希奇看羊個所講說話。

·19 Mô-li-ô peh keh-sih z-kön tu kyi ze sing-li s-ts'eng.

> 19 馬利亞畀箇些事幹都記在心裏思忖。

·20 K'ön-yiang-keh cün-k'e, yü su t'ing-djôh su mông-djôh z-kön, tu ziang t'in-s t'ong-ts ge-he, tsæn-mi kyü yüong-wa peh Zông-ti.

> 20 看羊個轉去，爲所聽着所望着事幹，都像天使通知渠許，讚美歸榮華畀上帝。

·21 TAO di-pæh nyih, peh Si-lao ziu tsiu-keh-li, c'ü Ge ming-z YIA-SU: ziu-z vong wa-ying ts-zin t'in-s c'ü peh Ge.

> 21 到第八日，畀細佬受周割禮，取渠名字耶穌：就是朆懷孕之前天使取畀渠。

·22 TSIAO Mo-si leh-fæh ge-he kyih-zing-keh nyih-ts yi-kying mön-gao, ziu ta Si-lao tao Yia-lu-sæh-lang iao hyin peh Cü,

> 22 照摩西律法渠許潔淨個日子已經滿爻，就帶細佬到耶路撒冷要獻畀主，

·23 (tsiao Cü-keh leh-fæh, su sia-lôh, “Væn-pah deo-ih-ke sang-keh nön, iao sön sing-zin hyin peh Cü,”)

> 23 （照主個律法，所寫落，“凡百頭一個生個男，要算聖善獻畀主，”）

·24 wæ iao hyin tsi-veh tsiao Cü-keh leh-fæh su kông, “Ih-shông pæn-kyiu, 'oh-tsia liang-tsih siao bôh-kön.” [Lv.12.8.]

> 24 還要獻祭物照主個律法所講，“一雙斑鳩，或者兩隻小{薄}鴿。”

·25 Ze Yia-lu-sæh-lang yiu ih-ke nying, ming-z Si-min; tso-nying tsing-dzih yi gyin-sing, z nyiang-vông Yi-seh-lih pah-sing-keh ön-yü le: Sing-Ling ah kön-dong ge.

> 25 在耶路撒冷有一個人，名字西面；做人正直又虔心，是仰望以色列百姓個安慰來：聖靈也感動渠。

·26 Sing-Ling yi-kying ön-cong ts-ying ge, wæ-vong s, we mông-djôh Cü-keh Kyi-toh.

> 26 聖靈已經暗中指引渠，還朆死，會望着主個基督。

·27 Si-min i Sing-Ling kön-dong, tseo-tsing sing-din: Yia-su vu-meo ta keh Si-lao tseo-tsing, iao peh Ge tsiao leh-fæh tso,

> 27 西面依聖靈感動，走進聖殿：耶穌父母帶箇細佬走進，要畀渠照律法做，

·28 Si-min ziu bao keh Si-lao, coh-zia Zông-ti, kông,

> 28 西面就抱箇細佬，祝謝上帝，講，

·29 “Cü, yin-ze tsiao Ng-keh shih-wa, hao sih-fông Ng-keh nu-boh ön-weng ky'ü-si;

> 29 “主，現在照爾個說話，好釋放爾個奴僕安穩去世；

·30 Ing-yü ngô ts'ing-ngæn mông-djôh Ng-keh kyiu-sing,

> 30 因爲我親眼望着爾個救星，

·31 Ziu-z Ng ze væn-ming min-zin su sih-lih;

> 31 就是爾在萬民面前所設立；

·32 Z tsiao-djôh bih-koh-nying-keh liang-kwông. Yi z Ng Yi-seh-lih pah-sing-keh yüong-wa.”

> 32 是照着別國人個亮光。又是爾以色列百姓個榮華。”

·33 Ge nyiang teh Iah-seh t'ing-djôh keh ts-tin Si-lao shih-wa, ziu hyi-gyi:

> 33 渠娘搭約瑟聽着箇指點細佬說話，就希奇：

·34 Si-min coh-foh ge-he, yi teh Ge nyiang Mô-li-ô kông, “Keh N-ts sih-lih peh Yi-seh-lih hyü-to nying se-ba hying-ky'i, yi tso ih-ke dziao-deo bi nying bin-pôh;

> 34 西面祝福渠許，又搭渠娘馬利亞講，“箇兒子設立畀以色列許多人衰敗興起，又做一個兆頭被人辯駁；

·35 hao peh hyü-to nying-keh sing-siang lu-c'ih-le; wæ-yiu pao-kyin c'ôh-tsing ng-z-keh sing.”

> 35 好畀許多人個心想露出來；還有寶劍戳進爾自個心。”

·36 Yiu ih-ke sin-ts nyü-nying ming-z Ô-nô, z Ô-sih ts-p'a, Fæh-ne-lih-keh nô; shü-shü lao-gao; ge c'ih-kô ts-'eo, teh dziang-fu jü-de ts'ih-nyin,

> 36 有一個先知女人名字亞拿，是亞設支派，法內力個女；歲歲老爻；渠出嫁之後，搭丈夫聚隊七年，

·37 ge tso kwa-vu pæh-zih-s nyin, feh li-k'e sing-din, kying-zih tao-kao, nyih-yia voh-z Zông-ti.

> 37 渠做寡婦八十四年，弗離開聖殿，禁食禱告，日夜服事上帝。

·38 Keh z-'eo tseo-le, kön-zia Cü; teh Yia-lu-sæh-lang væn-pah nyiang-vông joh-ze nying kông keh Si-lao z-kön.

> 38 箇時候走來，感謝主；搭耶路撒冷凡百仰望贖罪人講箇細佬事幹。

·39 IAH-SEH teh Mô-li-ô tsiao Cü-keh leh-fæh yiang-yiang tso-zing, ziu cün tao Kô-li-li, z-keh zing-li Nô-sæh-leh.

> 39 約瑟搭馬利亞照主個律法樣樣做成，就轉到加利利，自個城裏拿撒勒。

·40 Keh Si-lao do-ky'i-le, ling-sing zin-zin kô-ts'eo, ts'ong-ming c'ong-mön: Zông-ti-keh eng yü ling-djôh Ge.

> 40 箇細佬大起來，靈性漸漸加湊，聰明充滿：上帝個恩惠臨着渠。

·41 Me-nyin, Yü-yiah-tsih, Ge-keh vu-meo zông Yia-lu-sæh-lang.

> 41 每年，逾越節，渠個父母上耶路撒冷。

·42 Yia-su zih-nyi shü z-'eo, tsiao tsih-gyi-keh kwe-kyü, ge-he zông Yia-lu-sæh-lang;

> 42 耶穌十二歲時候，照節期個規矩，渠許上耶路撒冷；

·43 nyih-ts mön-gao, cün-k'e z-'eo, keh Si-lao Yia-su wæ tæn-kôh ze Yia-lu-sæh-lang; Ge nyiang teh Iah-seh feh hyiao-teh;

> 43 日子滿爻，轉去時候，箇細佬耶穌還耽擱在耶路撒冷；渠娘搭約瑟弗曉得；

·44 tsih ts'eng Ge ze dong-de cong-yiang: tseo ih-nyih lu, ziu tao ts'ing-kyün teh joh-nying su-ze zing Ge:

> 44 只忖渠在同隊中央：走一日路，就到親眷搭熟人所在尋渠：

·45 zing-feh-djôh, ziu cün Yia-lu-sæh-lang k'e, zing Ge.

> 45 尋弗着，就轉耶路撒冷去，尋渠。

·46 Ku sæn-nyih ze sing-din zing-djôh-gao, zo ze sin-sang cong-yiang, ih-min t'ing, ih-min meng ge-he:

> 46 過三日在聖殿尋着爻，坐在先生中央，一面聽，一面問渠許：

·47 t'ing Ge cü-ts tu hyi-gyi Ge-keh ts'ong-ming teh ing-te shih-wa.

> 47 聽渠主子都希奇渠個聰明搭應對說話。

·48 Vu-meo mông-djôh ting hyi-gyi: Ge nyiang teh Ge kông, “Siao-nying, tsa-sang z-t'ih de ngô-he? Ng-keh pang teh ngô zing Ng siang-sing-gao.”

> 48 父母望着頂希奇：渠娘搭渠講，“小人，怎生是{剔}待我許？爾個伯搭我尋爾傷心爻。”

·49 Ge kông, “Yü zah-m zing Ngô? Ky'i feh hyiao-teh Ngô ing-ke liu-sing Vu-ts'ing z-kön?”

> 49 渠講，“爲甚麼尋我？豈弗曉得我應該留心父親事幹？”

·50 Teh vu-meo kông keh-kyü shih-wa, ge-he feh ming-bah.

> 50 搭父母講箇句說話，渠許弗明白。

·51 Yia-su ziu jü-de cün Nô-sæh-leh k'e, voh-z ge-he: Ge nyiang keh ih-ts'ih z-kön kyi ze sing-li.

> 51 耶穌就聚隊轉拿撒勒去，服事渠許：渠娘箇一切事幹記在心裏。

·52 Yia-su-keh shü-shü do-ky'i, ts'ong-ming zin-zin kô-ts'eo; Zông-ti teh nying yüih-fæh hwön-hyi Ge.

> 52 耶穌個歲歲大起，聰明漸漸加湊；上帝搭人越發歡喜渠。


## Lk. 3.

> Lk. 3.

**_1 Iah-'ön djün-dao 'ang si-li: 15 Iah-'ön te-tsing Kyi-toh. 20 Hyi-leh kwæn Iah-'ön ze kæn-lao. 21 Kyi-toh ziu-ku si-li, jong t'in yiu sing-ing tso te-tsing. 23 Kyi-toh-keh shü-shü, Ge kô-pu jong Iah-seh yi-zông._**

> **_1 約翰傳道行洗禮：15 約翰對證基督。20 希律關約翰在監牢。21 基督受過洗禮，從天有聲音做對證。23 基督個歲歲，渠家譜從約瑟以上。_**

·1 KE-SÆH Di-pi-liu tso wông-ti di-zih-ng nyin, (Peng-tiu Pi-læh-to tso Yiu-t'a-keh tsong-toh, Hyi-leh tso Kô-li-li feng-fong-keh wông, ge hyüong-di Fi-lih tso Yi-t'u-li-ô teh Deh-læh-k'o-nyi feng-fong-keh wông, Lü-sæh-nyih tso Ô-pi-li-nyi feng-fong-keh wông,

> 1 該撒提庇留做皇帝第十五年，（本丟彼拉多做猶太個總督，希律做加利利分封個王，渠兄弟腓力做以土利亞搭特拉可尼分封個王，呂撒聶做亞比利尼分封個王，

·2 Ô-nô teh Ke-ô-fæh tso tsi-s-tsiang,) keh z-'eo Sæh-kô-li-ô-keh n-ts Iah-'ön ze hông-yia, vong Zông-ti-keh ming-ling;

> 2 亞拿搭該亞法做祭司長，）箇時候撒加利亞個兒子約翰在荒野，奉上帝個命令；

·3 ziu tseo tao Iah-dæn 'o s-fông, djün hwe-ke-keh si-li, peh ze hao sô-min;

> 3 就走到約但河四方，傳悔改個洗禮，畀罪好赦免；

·4 ziu-z tsiao sin-ts Yi-se-ô shü sia-lôh, ziu-z, “Ze hông-yia yiu nying-keh sing-ing, kông, ‘Bi-bæn Cü-keh lu, p'u-dzih Ge-keh ka-dao.’

> 4 就是照先知以賽亞書寫落，就是，“在荒野有人個聲音，講，‘備辦主個路，鋪直渠個街道。’

·5 Sæn-k'ang tu we din-mön, sæn-kông tu we tsông ti; wæn-ky'üoh-keh di, we siu dzih; kao-ti-keh lu we din bing;

> 5 山坑都會填滿，山崗都會妝低；彎曲個地，會修直；高低個路會墊平；

·6 væn-pah yiu hyüih-ky'i cü-ts, we mông-djôh Zông-ti-keh kyiu-sing.” [Y.40.3-5;52.10.]

> 6 凡百有血氣主子，會望着上帝個救星。”

·7 Iah-'ön teh tseo-c'ih iao ziu ge si-li cong-nying kông, “Doh-zô-keh cong-tông, kæh-nying ts-ying ng-he to-bi tsiang-le-keh da-nu?

> 7 約翰搭走出要受渠洗禮衆人講，“毒蛇個{?種}{?黨}，何人指引爾許躲避將來個大怒？

·8 Iao kyih hwe-ke-keh ko-ts, feh iao z-kyi sing-li kông, ‘Ô-pah-læh-hön z ngô-keh tsu-tsong:’ ngô teh ng kông, Ziu-z keh-sih zih-deo Zông-ti ah neng-keo peh ge tso Ô-pah-læh-hön-keh ts-seng.

> 8 要結悔改個果子，弗要自己心裏講，‘亞伯拉罕是我個祖宗：’我搭爾講，就是箇些石頭上帝也能夠畀渠做亞伯拉罕個子孫。

·9 Yin-ze, fu-deo yi-kying fông ze jü keng: væn-pah feh kyih hao ko-ts-keh jü, ziu iao tsôh-lôh tön ze ho-li.”

> 9 現在，斧頭已經放在樹根：凡百弗結好果子個樹，就要斫落斷在火裏。”

·10 Cong-nying ziu meng Iah-'ön, kông, “Ngô-he ing-ke tsa tso-fæh?”

> 10 衆人就問約翰，講，“我許應該怎做法？”

·11 Ge we-teh ge-he kông, “Yiu liang-gyin i-zông cü-ts, hao feng ih-gyin peh m-yiu-keh; yiu ky'üoh-zih cü-ts, ah ing-ke z-t'ih tso.”

> 11 渠回答渠許講，“有兩件衣裳主子，好分一件畀無有個；有喫食主子，也應該是{剔}做。”

·12 Yi yiu siu-din-liang nying le iao ziu si-li, teh ge kông, “Sin-sang, ngô-he ing-ke tsa tso-fæh?”

> 12 又有收田糧人來要受洗禮，搭渠講，“先生，我許應該怎做法？”

·13 Iah-'ön teh ge-he kông, “Din-liang ming-veng ts-nga feh-k'o do.”

> 13 約翰搭渠許講，“田糧名分之外弗可馱。”

·14 Wæ-yiu ping-ting le meng ge, kông, “Ngô-he ing-ke tsa tso-fæh?” Iah-'ön teh ge-he kông, “Feh-k'o gyiang-wang, feh-k'o sah-tsô nying; do ming-veng din-liang, ing-ke ts-coh.”

> 14 還有兵丁來問渠，講，“我許應該怎做法？”約翰搭渠許講，“弗可強橫，弗可索詐人；馱名分田糧，應該知足。”

·15 Pah-sing ze-teh sô-mông Kyi-toh le, sing-li tu ts'eng Iah-'ön feh-ts z Ge feh;

> 15 百姓在{搭}奢望基督來，心裏都忖約翰弗知是渠弗；

·16 Iah-'ön teh cong-nying kông, “Ngô yüong shü 'ang si-li peh ng-he: dæn-z yiu ih-yü neng-kön do-jü ngô Cü-ts we le, ziu-z ka Ge 'a-ta, ngô ah feh kön-tông: Ge we yüong Sing-Ling teh ho 'ang si-li peh ng-he:

> 16 約翰搭衆人講，“我用水行洗禮畀爾許：但是有一位能幹大如我主子會來，就是解渠鞋帶，我也弗敢當：渠會用聖靈搭火行洗禮畀爾許：

·17 Ge siu k'ô dön-kyi, we pe kön-zing Ge sô-dziang-keh mah, mah siu-tsing Ge-keh ts'ông-li; mah-k'ôh, yüong fe u-keh ho siao-gao.”

> 17 渠手揢團箕，會簸乾淨渠曬場個麥，麥收進渠個倉裏；麥殼，用{=弗會}烏個火燒爻。”

·18 Iah-'ön yüong hyü-to bih-yiang ky'ün-hwa shih-wa djün foh-ing peh pah-sing.

> 18 約翰用許多別樣勸化說話傳福音畀百姓。

·19 Feng-fong-keh wông Hyi-leh, yü ge hyüong-di Fi-lih-keh ts'i-ts Hyi-lo-ti z-kön, teh ge yiang-yiang tso-ku-keh ôh-z, bi Iah-'ön tsah-væh;

> 19 分封個王希律，爲渠兄弟腓力個妻子希羅底事幹，搭渠樣樣做過個惡事，被約翰責罰；

·20 ge ziu kô-ts'eo ih-yiang, ziu-z kwæn Iah-'ön ze kæn-lao.

> 20 渠就加湊一樣，就是關約翰在監牢。

·21 CONG pah-sing ziu-ku si-li, Yia-su ah ziu-ku si-li ze-teh tao-kao, t'in ziu k'e-k'e.

> 21 衆百姓受過洗禮，耶穌也受過洗禮在{搭}禱告，天就開開。

·22 Sing-Ling yin-c'ih ziang bôh-kön, kông-ling ze Ge deo-zông; yi jong t'in yiu sing-ing, kông, “Ng z Ngô ts'ing-e-keh N-ts, Ngô ting cong-i-keh.”

> 22 聖靈現出像{薄}鴿，降臨在渠頭上；又從天有聲音，講，“爾是我親愛個兒子，我頂中意個。”

·23 Yia-su mao sæn-zih shü, tsiao nying mông-le sön Iah-seh-keh n-ts, Iah-seh zông-de z Hyi-li,

> 23 耶穌毛三十歲，照人望來算約瑟個兒子，約瑟上代是希里，

·24 ge zông-de z Mô-t'æh, ge zông-de z Li-vi, ge zông-de z Mah-kyi, ge zông-de z Ngô-nô, ge zông-de z Iah-seh,

> 24 渠上代是馬塔，渠上代是利未，渠上代是麥基，渠上代是雅拿，渠上代是約瑟，

·25 ge zông-de z Mô-da-di-ô, ge zông-de z Ô-mo-z, ge zông-de z Nô-ong, ge zông-de z Yi-z-li, ge zông-de z Nô-ke,

> 25 渠上代是馬大提亞，渠上代是亞麼士，渠上代是拿翁，渠上代是以士里，渠上代是拿該，

·26 ge zông-de z Mô-æh, ge zông-de z Mo-da-di-ô, ge zông-de z Si-mi, ge zông-de z Iah-seh, ge zông-de z Yiu-da,

> 26 渠上代是馬押，渠上代是馬大提亞，渠上代是西美，渠上代是約瑟，渠上代是猶大，

·27 ge zông-de z Iah-ô-nô, ge zông-de z Li-sæh, ge zông-de z Sô-lô-pô-pah, ge zông-de z Sæh-læh-t'ih, ge zông-de z Nyi-li,

> 27 渠上代是約亞拿，渠上代是利撒，渠上代是所羅把伯，渠上代是撒拉鐵，渠上代是尼利，

·28 ge zông-de z Mah-kyi, ge zông-de z Ô-ti, ge zông-de z Ko-sông, ge zông-de z Yi-mo-dông, ge zông-de z Z,

> 28 渠上代是麥基，渠上代是亞底，渠上代是哥桑，渠上代是以摩堂，渠上代是耳，

·29 ge zông-de z Iah-si, ge zông-de z Yi-lih-sæh, ge zông-de z Iah-ling, ge zông-de z Mô-t'æh, ge zông-de z Li-vi,

> 29 渠上代是約細，渠上代是以列撒，渠上代是約令，渠上代是馬塔，渠上代是利未，

·30 ge zông-de z Si-min, ge zông-de z Yiu-da, ge zông-de z Iah-seh, ge zông-de z Iah-nön, ge zông-de z Yi-li-ô-kying,

> 30 渠上代是西面，渠上代是猶大，渠上代是約瑟，渠上代是約南，渠上代是以利亞金，

·31 ge zông-de z Mi-li-ô, ge zông-de z Ma-nön, ge zông-de z Mô-dæh-t'a, ge zông-de z No-tæn, ge zông-de z Da-bih,

> 31 渠上代是米利亞，渠上代是買南，渠上代是馬達他，渠上代是拿丹，渠上代是大闢，

·32 ge zông-de z Yia-si, ge zông-de z Ô-pah, ge zông-de z Po-z, ge zông-de z Sæh-meng, ge zông-de z Nô-jing,

> 32 渠上代是耶西，渠上代是亞伯，渠上代是波士，渠上代是撒們，渠上代是拿順，

·33 ge zông-de z Ô-mi-nô-dæh, ge zông-de z Ô-læn, ge zông-de z Yi-z-leng, ge zông-de z Fæh-leh-z, ge zông-de z Yiu-da,

> 33 渠上代是亞米拿達，渠上代是亞蘭，渠上代是以士崙，渠上代是法勒士，渠上代是猶大，

·34 Ge zông-de z Ngô-kôh, ge zông-de z Yi-sæh, ge zông-de z Ô-pah-læh-hön, ge zông-de z T'o-læh, ge zông-de z Nô-'ôh,

> 34 渠上代是雅各，渠上代是以撒，渠上代是亞伯拉罕，渠上代是他拉，渠上代是拿鶴，

·35 ge zông-de z Sæh-loh, ge zông-de z Læh-keo, ge zông-de z Fæh-leh, ge zông-de z Hyi-pah, ge zông-de z Sæh-læh,

> 35 渠上代是撒鹿，渠上代是拉苟，渠上代是法勒，渠上代是希伯，渠上代是撒拉，

·36 ge zông-de z Ke-nön, ge zông-de z Ô-fæh-sæh, ge zông-de z Sin, ge zông-de z Nô-ô, ge zông-de z Læh-mah,

> 36 渠上代是該南，渠上代是亞法撒，渠上代是閃，渠上代是挪亞，渠上代是拉麥，

·37 ge zông-de z Mô-t'u-sæh-læh, ge zông-de z Yi-nôh, ge zông-de z Ngô-lih, ge zông-de z Mô-leh-lih, ge zông-de z Ke-nön,

> 37 渠上代是馬土撒拉，渠上代是以諾，渠上代是雅列，渠上代是馬勒列，渠上代是該南，

·38 ge zông-de z Yi-nô-z, ge zông-de z Sih, ge zông-de z Ô-tông, ge zông z Zông-ti.

> 38 渠上代是以哪士，渠上代是設，渠上代是亞當，渠上是上帝。


## Lk. 4.

> Lk. 4.

**_1 Kyi-toh kying-zih, bi mo-kyü s-lin. 13 Mo-kyü li-k'e Ge; 14 djün-dao ky'i. 16 Nô-sæh-leh pah-sing hwön-hyi Ge eng-yü shih-wa. 33 I bi kyü vu-keh nying, 38 i Pi-teh lao-dziang-m, 40 i hyü-to kôh-yiang mao-bing. 41 Kyü tsiao-nying Ge z Kyi-toh, Ge ziu feh hyü ge k'e-k'eo. 43 Ze kôh zing-li djün-dao._**

> **_1 基督禁食，被魔鬼試煉。13 魔鬼離開渠；14 傳道起。16 拿撒勒百姓歡喜渠恩惠說話。33 醫被鬼附個人，38 醫彼得老丈母，40 醫許多各樣毛病。41 鬼招認渠是基督，渠就弗許渠開口。43 在各城裏傳道。_**

·1 YIA-SU, bi Sing-Ling c'ong-mön, jong Iah-dæn 'o cün-le, Sing-Ling ziu ta Ge tao hông-yia:

> 1 耶穌，被聖靈充滿，從約但河轉來，聖靈就帶渠到荒野：

·2 s-zih nyih bi mo-kyü s-s. Keh-sih nyih-ts Ge ih-ting feh ky'üoh: nyih-ts mön-gao, ziu du-hæh.

> 2 四十日被魔鬼試試。箇些日子渠一{丁}弗喫：日子滿爻，就肚{瞎}。

·3 Mo-kyü teh Ge kông, “Ng ziah-z Zông-ti-keh N-ts, hao feng-fu keh zih-deo pin tso ping.”

> 3 魔鬼搭渠講，“爾若是上帝個兒子，好吩咐箇石頭變做餅。”

·4 Yia-su we-teh ge, kông, “Shü-li yiu sia-lôh, ‘Nying feh tæn-tsih k'ao-djôh ping we weh; z k'ao-djôh Zông-ti ih-ts'ih-keh shih-wa.’” [Sm.8.3.]

> 4 耶穌回答渠，講，“書裏有寫落，‘人弗單只靠着餅會活；是靠着上帝一切個說話。’”

·5 Mo-kyü ta Ge tao kao sæn-zông, ih-kæh-ngæn t'in-'ô væn-koh ts-tin peh Ge mông.

> 5 魔鬼帶渠到高山上，一䀹眼天下萬國指點畀渠望。

·6 Ziu teh Ge kông, “Keh ih-ts'ih-keh gyün-ping yüong-wa ngô tu we peh Ng; ing-yü keh z kao-de ngô; ngô hwön-hyi peh kæh-nying, ziu peh ge.

> 6 就搭渠講，“箇一切個權柄榮華我都會畀爾；因爲箇是交代我；我歡喜畀何人，就畀渠。

·7 Ng ziah pa ngô, tu we kyü peh Ng.”

> 7 爾若拜我，都會歸畀爾。”

·8 Yia-su we-teh ge kông, “Sæh-dæn, tseo-ku: ing-yü shü-li yiu sia-lôh, ‘Ing-ke pa Cü ng-keh Zông-ti, tæn-tsih voh-z Ge.’” [Sm.6.13.]

> 8 耶穌回答渠講，“撒但，走過：因爲書裏有寫落，‘應該拜主爾個上帝，單只服事渠。’”

·9 Mo-kyü ta Ge tao Yia-lu-sæh-lang, peh Ge gyi ze Sing-din-keh oh-ting, teh Ge kông, “Ng ziah-z Zông-ti-keh N-ts, hao t'iao-lôh:

> 9 魔鬼帶渠到耶路撒冷，畀渠徛在聖殿個屋頂，搭渠講，“爾若是上帝個兒子，好跳落：

·10 ing-yü shü-li yiu sia-lôh, ‘Ge we feng-fu Ge-keh t'in-s pao-wu ng:

> 10 因爲書裏有寫落，‘渠會吩咐渠個天使保護爾：

·11 ge-he siu we vu-zu ng, sang-teh ng-keh kyiah bang-djôh zih-deo.’” [S.91.11,12.]

> 11 渠許手會扶助爾，省得爾個腳碰着石頭。’”

·12 Yia-su we-teh ge kông, “Shü-li yiu t'ih kông, ‘Ng feh-k'o s-s Cü ng-keh Zông-ti.’” [Sm.6.16.]

> 12 耶穌回答渠講，“書裏有{剔}講，‘爾弗可試試主爾個上帝。’”

·13 Mo-kyü yiang yiang s-wön, ziu dzæn-z li-k'e Ge.

> 13 魔鬼樣樣試完，就暫時離開渠。

·14 YIA-SU ziu Sing-Ling-keh neng-kön cün tao Kô-li-li: Ge-keh ming-sing yiang-pin s-fông.

> 14 耶穌受聖靈個能幹轉到加利利：渠個名聲揚遍四方。

·15 Ze ge-he jü-we-dông kao-hyüing, cong-nying tu yüong-wa Ge.

> 15 在渠許聚會堂教訓，衆人都榮華渠。

·16 Tseo tao Nô-sæh-leh, ziu-z Ge yiang-do-keh su-ze: tsiao lao-li, ön-sih-nyih tseo-tsing jü-we-dông, ziu gyi-ky'i iao doh shü.

> 16 走到拿撒勒，就是渠養大個所在：照老例，安息日走進聚會堂，就徛起要讀書。

·17 Yiu nying kao-fu Ge sin-ts Yi-se-ô-keh shü. Shü t'æn-k'e, ziu fæn tao keh su-ze yiu sia-lôh,

> 17 有人交付渠先知以賽亞個書。書攤開，就翻到箇所在有寫落，

·18 “Cü-keh Ling z ze ngô sing-zông, ing-yü Ge fu-yiu peh ngô k'e djün foh-ing peh gyüong-nying t'ing: ts'a Ngô i sing-t'ong cü-ts, t'ong-ts lo-liah cü-ts we sih-fông, hæh-ngæn we mông-djôh; yiu siang-'e, sih-fông ge,

> 18 “主個靈是在我身上，因爲渠敷油畀我去傳福音畀窮人聽：差我醫心痛主子，通知虜掠主子會釋放，瞎眼會望着；有傷害，釋放渠，

·19 djün-yiang Cü k'e-eng-keh nyin-deo.” [Y.61.1,2.]

> 19 傳揚主開恩個年頭。”

·20 Yia-su shü kyün-gao, kao-fu bæn-z-nying, ziu zo-lôh: jü-we-dông-keh cong-nying tu ts'ing-ting mông Ge.

> 20 耶穌書捲爻，交付辦事人，就坐落：聚會堂個衆人都親盯望渠。

·21 Ge ziu teh ge-he kông, “Keh-p'in shü kying-nying yiu ing-nyin, ng-he ah t'ing-djôh.”

> 21 渠就搭渠許講，“箇篇書今日有應驗，爾許也聽着。”

·22 Cong-nying peh Ge tso te-tsing, hyi-gyi Ge su kông-keh eng-yü shih-wa: ziu kông, “Keh ky'i feh-z Iah-seh-keh N-ts?”

> 22 衆人畀渠做對證，希奇渠所講個恩惠說話：就講，“箇豈弗是約瑟個兒子？”

·23 Yia-su teh ge-he kông, “Ng-he tsong we yüong keh-kyü joh-nyü p'i-bing Ngô, kông, ‘I-sang ing-ke i z-kyi: t'ing-djôh Ng ze Kô-pah-nong væn-pah su tso, ze-i Z-keh di-fông, ah ing-ke tso.’”

> 23 耶穌搭渠許講，“爾許總會用箇句俗語批評我，講，‘醫生應該醫自己：聽着爾在迦百農凡百所做，在{倚}自個地方，也應該做。’”

·24 Yia-su yi kông, “Ngô lao-zih teh ng kông, Sin-ts-nying ze ge-z-keh di-fông nying fe tsih-ziu ge.

> 24 耶穌又講，“我老實搭爾講，先知人在渠自個地方人{=弗會}接受渠。

·25 Ngô lao-zih teh ng-he kông, Yi-li-ô z-'eo, t'in ön sæn-nyin pön, kôh-c'ü do hông-nyin, keh z-'eo ze Yi-seh-lih di-fông yiu hyü-to kwa-vu;

> 25 我老實搭爾許講，以利亞時候，天暗三年半，各處大荒年，箇時候在以色列地方有許多寡婦；

·26 dæn-z Zông-ti feh ts'a Yi-li-ô tao ge-he su-ze, tsih ts'a ge tao Si-teng, Sæh-leh-da zing-li, ih-ke kwa-vu su-ze.

> 26 但是上帝弗差以利亞到渠許所在，只差渠到西頓，撒勒大城裏，一個寡婦所在。

·27 Sin-ts Yi-li-sô z-'eo, Yi-seh-lih di-fông yiu hyü-to nying sang da-mô-fong; m-yiu ih-ke i kyih-zing, tsih-yiu ih-ke Jü-li-ô nying Na-mæn i kyih-zing.”

> 27 先知以利沙時候，以色列地方有許多人生大麻瘋；無有一個醫潔淨，只有一個敘利亞人乃慢醫潔淨。”

·28 Jü-we-dông-li nying t'ing-djôh keh shih-wa, tu ky'i-teh-mang;

> 28 聚會堂裏人聽着箇說話，都氣得猛；

·29 ziu nang-ky'i, kön Ge c'ih zing-nga, bæh tao ngæn-deo su-ze, (ziu-z zing zao-kæn-keh sæn,) iao fæn Ge lôh.

> 29 就{儜}起，趕渠出城外，拔到巖頭所在，（就是城造{簡}個山，）要反渠落。

·30 Yia-su ze ge-he cong-yiang tseo-ku ziu k'e-gao.

> 30 耶穌在渠許中央走過就去爻。

·31 YIA-SU tseo-lôh tao Kô-pah-nong, z Kô-li-li ih-ke zing-li; ön-sih-nyih ze-teh kao-hyüing ge-he.

> 31 耶穌走落到迦百農，是加利利一個城裏；安息日在{搭}教訓渠許。

·32 Tu hyi-gyi Ge-keh kao-hyüing; ing-yü Ge-keh dao-li yiu gyün-ping.

> 32 都希奇渠個教訓；因爲渠個道理有權柄。

·33 Jü-we-dông-li yiu ih-ke nying bi we-u kyü-keh ling vu-keh, do sing-ing ao-ky'i-le, kông,

> 33 聚會堂裏有一個人被穢污鬼個靈附個，大聲音{詨}起來，講，

·34 “Nô-sæh-leh-keh Yia-su! ngô-he teh Ng yiu zah-m siang-kön? Ng le djü-mih ngô-he feh? Ngô hyiao-teh Ng z kæh-nying, ziu-z Zông-ti-keh sing-zin Cü-ts.”

> 34 “拿撒勒個耶穌！我許搭爾有甚麼相干？爾來除滅我許弗？我曉得爾是何人，就是上帝個聖善主子。”

·35 Yia-su tsah-væh ge, kông, “Hyiao hyiang, c'ih-le.” Kyü peh ge ze cong-nying min-zin tih-tao, ziu c'ih-k'e, ge nying ih-ting m-kao seng-siang.

> 35 耶穌責罰渠，講，“{=休要}響，出來。”鬼畀渠在衆人面前跌倒，就出去，渠人一{丁}無告損傷。

·36 Cong-nying tu kying-hôh, jü-de kông-le-kông-k'e, “Keh-z zah-m dao-li? ing-yü Ge yiu gyün-ping yiu neng-kön we feng-fu we-u kyü, kyü ziu c'ih-le.”

> 36 衆人都驚{嚯}，聚隊講來講去，“箇是甚麼道理？因爲渠有權柄有能幹會吩咐穢污鬼，鬼就出來。”

·37 Ge-keh ming-sing ziu yiang-k'e s-fông.

> 37 渠個名聲就揚開四方。

·38 Yia-su nang-ky'i jong jü-we-dông tseo-c'ih, tseo-tsing Si-meng u-li. Si-meng-keh lao-dziang-m fæh nyih ting djong; ge-he t'i ge le gyiu Yia-su.

> 38 耶穌{儜}起從聚會堂走出，走進西門{烏}裏。西門個老丈母發熱頂重；渠許替渠來求耶穌。

·39 Yia-su gyi ze ge sing-pin, tsah-væh nyih-bing; bing ziu t'e-gao: keh nyü-nying lih-k'eh nang-ky'i voh-z ge-he.

> 39 耶穌徛在渠身邊，責罰熱病；病就退爻：箇女人立刻{儜}起服事渠許。

·40 Nyih-deo lôh-sæn z-'eo, væn-pah sang kôh-yiang mao-bing cü-ts, tu ta tao Yia-su su-ze; Yia-su ke-tang-ke siu môh-môh, i ge hao.

> 40 日頭落山時候，凡百生各樣毛病主子，都帶到耶穌所在；耶穌個打個手摸摸，醫渠好。

·41 Wæ-yiu kyü jong hyü-to nying sing-zông c'ih-le, ao-ky'i-le, kông, “Ng z Zông-ti-keh N-ts, Kyi-toh.” Yia-su tsah-væh ge-he, feh hyü ge k'e k'eo, ing-yü kyü hyiao-teh Ge z Kyi-toh.

> 41 還有鬼從許多人身上出來，{詨}起來，講，“爾是上帝個兒子，基督。”耶穌責罰渠許，弗許渠開口，因爲鬼曉得渠是基督。

·42 Tao t'in-liang, Yia-su tseo-c'ih tao hông-yia: cong-nying k'e zing Ge, zing-tao Ge su-ze, iao liu-lao Ge, feh peh Ge li-k'e ge-he.

> 42 到天亮，耶穌走出到荒野：衆人去尋渠，尋到渠所在，要留牢渠，弗畀渠離開渠許。

·43 Yia-su teh ge-he kông, “Ngô ze bih-ke zing-li ah ing-ke djün Zông-ti koh-keh foh-ing: ing-yü Ngô z yü keh z-kön ts'a-le.”

> 43 耶穌搭渠許講，“我在別個城裏也應該傳上帝國個福音：因爲我是爲箇事幹差來。”

·44 Ziu ze Kô-li-li kôh jü-we-dông djün dao-li.

> 44 就在加利利各聚會堂傳道理。


## Lk. 5.

> Lk. 5.

**_1 Kyi-toh zo ze Pi-teh jün-li kao-hyüing pah-sing; 4 Pi-teh i Yia-su feng-fu k'ô hyü-to ng, Yia-su kông, Ge we peh ge teh ge ho-kyi k'ô nying; 12 Yia-su peh da-mô-fong kyih-zing; 16 ze hông-yia tao-kao; 18 i fong-t'æn; 27 ao zo ze shü-kwæn-keh Mô-t'a keng Ge; 29 teh ze nying jü-de ky'üoh; 34 kông Ge meng-du kyi-z we kying-zih; 36 gyiu-keh bi-de teh i-zông-keh pi-fông._**

> **_1 基督坐在彼得船裏教訓百姓；4 彼得依耶穌吩咐揢許多魚，耶穌講，渠會畀渠搭渠夥計揢人；12 耶穌畀大麻瘋潔淨；16 在荒野禱告；18 醫瘋癱；27 {詨}坐在稅關個馬太跟渠；29 搭罪人聚隊喫；34 講渠門徒幾時會禁食；36 舊個皮袋搭衣裳個比方。_**

·1 YIU hyü-to nying wu-tao Yia-su su-ze, iao t'ing Zông-ti-keh dao-li, Yia-su gyi ze Kah-nyi-sæh-leh wu-pin;

> 1 有許多人糊到耶穌所在，要聽上帝個道理，耶穌徛在革尼撒勒湖邊；

·2 mông-djôh liang-tsih jün ze wu-pin: k'ô ng nying zông jün si-mông k'e.

> 2 望着兩隻船在湖邊；揢魚人上船洗網去。

·3 Yiu ih-tsih jün z Si-meng-ke, Yia-su lôh-jün, ao Si-meng ts'ang-c'ih-ting; ziu zo-lôh jün, kao-hyüing cong-nying.

> 3 有一隻船是西門個，耶穌落船，{詨}西門撐出{丁}；就坐落船，教訓衆人。

·4 Yia-su kông-wön, ziu teh Si-meng kông, “Ts'ang tao sing-ting su-ze, mông tang-lôh k'ô ng.”

> 4 耶穌講完，就搭西門講，“撐到深{丁}所在，網打落揢魚。”

·5 Si-meng we-teh Ge kông, “Sin-sang, ngô-he dziang-yia lao-loh, ih-ting k'ô-feh-djôh: dæn-z i Ng shih-wa ngô mông tang-lôh.”

> 5 西門回答渠講，“先生，我許長夜勞碌，一{丁}揢弗着：但是依爾說話我網打落。”

·6 Ge-he tang-lôh, hyü-to ng yü-lao; mông iao lih-k'e;

> 6 渠許打落，許多魚圍牢；網要裂開；

·7 ziu siu tin-tin ao bih-tsih jün-li-keh ho-kyi le pông-zu. Ge-he ziu le, liang-tsih jün ng tu din-mön, iao dzing-lôh.

> 7 就手點點{詨}別隻船裏個夥計來幫助。渠許就來，兩隻船魚都墊滿，要沉落。

·8 Si-meng Pi-teh ih mông, ziu p'oh-lôh Yia-su kyiah-zin, kông, “Cü, li-k'e ngô; ngô z ze-nying.”

> 8 西門彼得一望，就覆落耶穌腳前，講，“主，離開我；我是罪人。”

·9 Ing-yü Si-meng teh ge ho-kyi, yü keh k'ô-djôh-keh ng, tu kying-hôh;

> 9 因爲西門搭渠夥計，爲箇揢着個魚，都驚{嚯}；

·10 Si-pi-t'a-keh n-ts Ngô-kôh Iah-'ön, z teh Si-meng p'ing ho-kyi, ah kying-hôh. Yia-su teh Si-meng kông, “Feh yüong p'ô; jong-kying-yi-'eo ng we k'ô nying.”

> 10 西庇太個兒子雅各約翰，是搭西門拼夥計，也驚{嚯}。耶穌搭西門講，“弗用怕；從今以後爾會揢人。”

·11 Ge-he jün ts'ang tao 'ön, yiang-yiang p'ao-wön, keng Yia-su.

> 11 渠許船撐到岸，樣樣拋完，跟耶穌。

·12 YIA-SU ze ih-ke zing-li, yiu ih-ke nying t'ong-sing sang da-mô-fong: mông-djôh Yia-su, ziu p'oh-lôh, gyiu Ge, kông, “Cü, Ng ziah-z k'eng, neng-keo peh ngô kyih-zing.”

> 12 耶穌在一個城裏，有一個人統身生大麻瘋：望着耶穌，就覆落，求渠，講，“主，爾若是肯，能夠畀我潔淨。”

·13 Yia-su siu long-c'ih, môh-môh ge, kông, “Ngô k'eng; ng hao kyih-zing.” Da-mô-fong lih-k'eh t'eng-lôh.

> 13 耶穌手{隆}出，摸摸渠，講，“我肯；爾好潔淨。”大麻瘋立刻{?褪}落。

·14 Yia-su coh-fu ge feh iao t'ong-ts nying: “tæn-tsih k'e peh tsi-s mông, tsiao Mo-si-keh feng-fu, yü ng kyih-zing hao hyin tsi-veh, peh ge-he tso te-tsing.”

> 14 耶穌囑咐渠弗要通知人：“單只去畀祭司望，照摩西個吩咐，爲爾潔淨好獻祭物，畀渠許做對證。”

·15 Yia-su-keh ming-sing yüih-fæh yiang-k'e: yiu hyü-to nying we-le iao t'ing, yi iao Ge i ge-he-keh bing.

> 15 耶穌個名聲越發揚開：有許多人會來要聽，又要渠醫渠許個病。

·16 Dæn-z Yia-su t'e-k'e tao hông-yia, ze-kæn tao-kao.

> 16 但是耶穌退去到荒野，在{簡}禱告。

·17 Yiu ih-nyih Ge ze-teh kao-hyüing; yiu Fæh-li-se nying teh kao leh-fæh sin-sang zo-kæn, z jong Kô-li-li kôh hyiang-ts'eng, Yiu-t'a teh Yia-lu-sæh-lang le: Cü hyin-c'ih Ge neng-kön i bing.

> 17 有一日渠在{搭}教訓；有法利賽人搭教律法先生坐{簡}，是從加利利各鄉村，猶太搭耶路撒冷來：主顯出渠能幹醫病。

·18 Yiu nying kông ih-ke fong-t'æn, ze p'u-pæn; iao kông-tsing fông ze Yia-su min-zin.

> 18 有人扛一個瘋癱，在鋪板；要扛進放在耶穌面前。

·19 Yü nying to, feh neng kông ge tsing, ziu tseo-zông oh-pe, zông-min ky'iao-gao, nying lin p'u-pæn fông-lôh cong-yiang, ze Yia-su min-zin.

> 19 爲人多，弗能扛渠進，就走上屋背，上面撬爻，人連鋪板放落中央，在耶穌面前。

·20 Yia-su mông ge-he yiu siang-sing-keh sing, teh fong-t'æn kông, “Nying, ng-keh ze sô-gao.”

> 20 耶穌望渠許有相信個心，搭瘋癱講，“人，爾个罪赦爻。”

·21 Doh-shü-nying teh Fæh-li-se nying nyi-leng, kông, “Keh ze-teh kông sih-doh shih-wa z kæh-nying? Djü Zông-ti ts-nga, kæh-nying neng-keo sô ze?”

> 21 讀書人搭法利賽人議論，講，“箇在{搭}講褻瀆說話是何人？除上帝之外，何人能夠赦罪？”

·22 Yia-su hyiao-teh ge-he i-s, ziu teh ge kông, “Ng-he tsa-sang sing-li ze-teh nyi-leng?

> 22 耶穌曉得渠許意思，就搭渠講，“爾許怎生心裏在{搭}議論？

·23 Wæ-z kông, Ng-keh ze sô-gao; wæ-z kông, Nang-ky'i tseo; nô ih-yiang yüong-yi?

> 23 還是講，爾個罪赦爻；還是講，{儜}起走；哪一樣容易？

·24 Yin-ze peh ng-he hyiao-teh Nying-keh N-ts ze si-kæn-zông yiu sô ze-keh gyün-ping, (ziu teh fong-t'æn kông,) Ngô feng-fu ng, Nang-ky'i, do p'u-pæn, cün u-li k'e.”

> 24 現在畀爾許曉得人個兒子在世間上有赦罪個權柄，（就搭瘋癱講，）我吩咐爾，{儜}起，馱鋪板，轉{烏}裏去。”

·25 Ge lih-k'eh ze ge-he min-zin nang-ky'i, do kw'eng-keh meh-z, cün u-li k'e, i-lu kyü yüong-wa peh Zông-ti.

> 25 渠立刻在渠許面前{儜}起，馱睏個物事，轉{烏}裏去，依路歸榮華畀上帝。

·26 Cong-nying tu gyi-kwa, ah yüong-wa Zông-ti; ping-ts'ia mön-sing p'ô-gyü, kông, “Kying-nying ngô-he yiu hyi-gyi z-kön mông-djôh-ku.”

> 26 衆人都奇怪，也榮華上帝；幷且滿心怕懼，講，“今日我許有希奇事幹望着過。”

·27 KEH z-kön ts-'eo Yia-su c'ih-k'e, mông-djôh ih-ke siu-din-liang nying ming-z Li-vi zo ze shü-kwæn, ziu teh ge kông, “Keng Ngô le.”

> 27 箇事幹之後耶穌出去，望着一個收田糧人名字利未坐在稅關，就搭渠講，“跟我來。”

·28 Ge ziu yiang-yiang p'ao-gao, nang-ky'i keng Yia-su.

> 28 渠就樣樣拋爻，{儜}起跟耶穌。

·29 Li-vi ze z-kyi u-li bæn ih-zih do ts'e, ts'ing Yia-su: yiu hyü-to siu-din-liang nying teh bih-nying jü-de zo-zih.

> 29 利未在自己{烏}裏辦一席大菜，請耶穌：有許多收田糧人搭別人聚隊坐席。

·30 Doh-shü-nying teh Fæh-li-se nying ma-ün Yia-su meng-du, kông, “Ng-he tsa-sang teh siu-din-liang nying lin ze-nying jü-de ky'üoh, jü-de hæh?”

> 30 讀書人搭法利賽人埋怨耶穌門徒，講，“爾許怎生搭收田糧人連罪人聚隊喫，聚隊喝？”

·31 Yia-su we-teh ge-he, kông, “Gyin-keh nying feh iao t'a-i sin-sang, yiu bing nying iao.

> 31 耶穌回答渠許，講，“健個人弗要太醫先生，有病人要。

·32 Ngô le, feh-z ao tsing-dzih nying hwe-ke, z ao ze-nying hwe-ke.”

> 32 我來，弗是{詨}正直人悔改，是{詨}罪人悔改。”

·33 Ge-he teh Yia-su kông, “Iah-'ön-keh meng-du zông-zông kying-zih tao-kao, Fæh-li-se nying-keh meng-du ah z-t'ih; dæn-z Ng-keh meng-du ze-teh ky'üoh, ze-teh hæh; keh z tsa-sang?”

> 33 渠許搭耶穌講，“約翰個門徒常常禁食禱告，法利賽人個門徒也是{剔}；但是爾個門徒在{搭}喫，在{搭}喝；箇是怎生？”

·34 Yia-su teh ge-he kông, “Sing-lông teh 'o-hyi-keh nying jü-de, tsa-sang hao kying-zih?

> 34 耶穌搭渠許講，“新郎搭賀喜個人聚隊，怎生好禁食？

·35 Dæn-z tsiang-le-keh nyih-ts; sing-lông we li-k'e ge-he, keh z-'eo we kying-zih.”

> 35 但是將來個日子；新郎會離開渠許，箇時候會禁食。”

·36 Yi teh ge-he kông ih-ke pi-fông; “M-yiu nying yüong sing i-zông-keh pu, pu gyiu i-zông; sang-teh sing peh gyiu p'ah-k'e, ping-ts'ia su pu-keh sing pu teh gyiu i-zông feh siang-p'e.

> 36 又搭渠許講一個比方；“無有人用新衣裳個布，補舊衣裳；省得新畀舊𤖼開，幷且所補個新布搭舊衣裳弗相配。

·37 Ah m-yiu nying yüong gyiu bi-de din sing-tsiu; sang-teh sing-tsiu lih-k'e bi-de, tsiu leo-c'ih, bi-de yi wa-gao.

> 37 也無有人用舊皮袋墊新酒；省得新酒裂開皮袋，酒漏出，皮袋又壞爻。

·38 Tsong z yüong sing bi-de din sing-tsiu; liang-yiang tu pao-jün.

> 38 總是用新皮袋墊新酒；兩樣都保全。

·39 M-yiu nying lao-tsiu hæh-ku, ziu iao hæh sing-tsiu: ing-yü ge kông, ‘Z lao-keh hao.’”

> 39 無有人老酒喝過，就要喝新酒：因爲渠講，‘是老個好。’”


## Lk. 6.

> Lk. 6.

**_1 Kyi-toh p'i-bing Fæh-li-se nying yü ge feh ming-bah ön-sih-nyih-keh i-s; 14 sih-lih zih-nyi s-du; 17 yi i bing-nying; 20 ze pah-sing teh meng-du min-zin kông 'o-foh-keh kwæn-yi; 27 tsa-sang ing-ke e-sih ün-kô; 46 fi-tæn iao t'ing, ah iao i-jing dao-li, sang-teh p'ong-djôh s-lin z-'eo we tao-gao._**

> **_1 基督批評法利賽人爲渠弗明白安息日個意思；14 設立十二使徒；17 又醫病人；20 在百姓搭門徒面前講禍福個關係；27 怎生應該愛惜冤家；46 非單要聽，也要依順道理，省得碰着試煉時候會倒爻。_**

·1 Yiu ih-ke ön-sih-nyih, Yia-su kying-ku mah-din; meng-du tsah mah-deo, siu-li ts'o-ts'o, ky'üoh.

> 1 有一個安息日，耶穌經過麥田；門徒摘麥頭，手裏搓搓，喫。

·2 Yiu kyi-ke Fæh-li-se nying teh ge-he kông, “Ng-he tsa-sang tso ön-sih-nyih feh ing-ke tso z-kön.?”

> 2 有幾個法利賽人搭渠許講，“爾許怎生做安息日弗應該做事幹？”

·3 Yia-su we-teh ge-he kông, “Da-bih teh ge jü-de nying du-hæh z-'eo, Da-bih su tso z-kön, ng-he doh-ku vong?

> 3 耶穌回答渠許講，“大闢搭渠聚隊人肚{瞎}時候，大闢所做事幹，爾許讀過朆？

·4 Ziu-z tseo-tsing Zông-ti-keh oh, ky'üoh pa-kæn-keh ping, yi feng peh jü-de nying; keh ping z feh ing-ke ky'üoh, tsih-yiu tsi-s hao ky'üoh.”

> 4 就是走進上帝個屋，喫擺{簡}個餅，又分畀聚隊人；箇餅是弗應該喫，只有祭司好喫。”

·5 Yia-su yi teh ge-he kông, “Nying-keh N-ts z ön-sih-nyih-keh Cü.”

> 5 耶穌又搭渠許講，“人個兒子是安息日個主。”

·6 Yi z ih-ke ön-sih-nyih, Yia-su tseo-tsing jü-we-dông kao-hyüing: yiu ih-ke nying ze-kæn, ge jing-tsih-siu k'u-gao.

> 6 又是一個安息日，耶穌走進聚會堂教訓：有一個人在{簡}，渠順隻手枯爻。

·7 Doh-shü-nying teh Fæh-li-se nying s-'ô tsiang Ge, ön-sih-nyih i-bing feh; iao zing ih-ke pô-ping hao kao Ge zông.

> 7 讀書人搭法利賽人私下張渠，安息日醫病弗；要尋一個把柄好告渠狀。

·8 Yia-su hyiao-teh ge-he sing-siang, teh k'u-siu cü-ts kông, “Nang-ky'i, gyi ze cong-yiang.” Ge ziu nang-ky'i gyi-teh.

> 8 耶穌曉得渠許心想，搭枯手主子講，“{儜}起，徛在中央。”渠就{儜}起徛{搭}。

·9 Yia-su teh ge-he kông, “Ngô iao meng ng-he, Ön-sih-nyih tso hao-z tso ôh-z, kyiu ming, 'e ming, nô ih-yiang z ing-ke?”

> 9 耶穌搭渠許講，“我要問爾許，安息日做好事做惡事，救命，害命，哪一樣是應該？”

·10 Ziu deo-ky'ün mông-mông cong-nying, teh keh nying kông, “Ng-keh siu long-c'ih.” Ge ziu long-c'ih: siu ziu hao-gao, teh keh-tsih ih-yiang.

> 10 就頭圈望望衆人，搭箇人講，“爾個手{隆}出。”渠就{隆}出：手就好爻，搭箇隻一樣。

·11 Ge-he ky'i-teh-mang; jü-de siang-liang tsa-sang hao tsông Yia-su.

> 11 渠許氣得猛；聚隊商量怎生好妝耶穌。

·12 KEH z-'eo, Yia-su tseo-c'ih tao sæn-li tao-kao; dziang-yia gyiu Zông-ti.

> 12 箇時候，耶穌走出到山裏禱告；長夜求上帝。

·13 Tao t'in-liang, ao Ge meng-du le: jong ge-he cong-yiang t'iao-shün zih-nyi-ke, ts'ing-hwu ge s-du;

> 13 到天亮，{詨}渠門徒來：從渠許中央挑選十二個，稱呼渠使徒；

·14 ziu-z Si-meng, (Yia-su yi c'ü ge ming-z Pi-teh,) teh ge hyüong-di Ön-teh-lih, wæ-yiu Ngô-kôh teh Iah-'ön, Fi-lih teh Pô-to-lo-ma,

> 14 就是西門，（耶穌又取渠名字彼得，）搭渠兄弟安得烈，還有雅各搭約翰，腓力搭巴多羅買，

·15 Mô-t'a teh To-mô, Ô-leh-fi-keh n-ts Ngô-kôh, teh Si-meng ts'ing-hwu Ze-lo-ti,

> 15 馬太搭多馬，亞勒腓個兒子雅各，搭西門稱呼銳羅底，

·16 Ngô-kôh-keh hyüong-di Yiu-da, wæ-yiu Kô-liah-keh Yiu-da, ziu-z ma Yia-su cü-ts.

> 16 雅各個兄弟猶大，還有加略個猶大，就是賣耶穌主子。

·17 Yia-su teh ge-he tseo-lôh sæn, gyi ze bing-di, yiu hyü-to Ge-keh meng-du, wæ-yiu hyü-to pah-sing jong Yiu-t'a s-fông teh Yia-lu-sæh-lang, T'e-lo Si-teng he-pin le-keh, iao t'ing Ge, yi iao Ge i ge-he-keh bing;

> 17 耶穌搭渠許走落山，徛在平地，有許多渠個門徒，還有許多百姓從猶太四方搭耶路撒冷，推羅西頓海邊來個，要聽渠，又要渠醫渠許個病；

·18 wæ-yiu bi we-u kyü mo-næn cü-ts, Yia-su i ge hao.

> 18 還有被穢污鬼磨難主子，耶穌醫渠好。

·19 Cong-nying tu iao môh-môh Ge, ing-yü yiu neng-kön jong Ge sing-zông c'ih-le, i-hao cong-nying.

> 19 衆人都要摸摸渠，因爲有能幹從渠身上出來，醫好衆人。

·20 YIA-SU ngæn nyiang-ky'i mông meng-du, kông, “Ng-he gyüong-keh yiu foh-ky'i: ing-yü Zông-ti-keh koh z ng-he-ke.

> 20 耶穌眼仰起望門徒，講，“爾許窮個有福氣：因爲上帝個國是爾許個。

·21 “Ng-he yin-ze du-hæh cü-ts yiu foh-ky'i: ing-yü tsiang-le we ky'üoh-pao. “Ng-he yin-ze k'oh cü-ts yiu foh-ky'i: ing-yü tsiang-le we siao.

> 21 “爾許現在肚{瞎}主子有福氣：因爲將來會喫飽。“爾許現在哭主子有福氣：因爲將來會笑。

·22 “Yü Nying-keh N-ts nying ky'i ng-he, feh shih ng-he, zôh ng-he, peh ng-keh ming-sing sön ôh tön-gao, ng-he yiu foh-ky'i.

> 22 “爲人個兒子人氣爾許，弗恤爾許，𧮙爾許，畀爾個名聲算惡斷爻，爾許有福氣。

·23 Keh z-'eo ng-he hao hwön-hyi t'iao-t'iao, ing-yü ze t'in-zông ng-he-keh pao-ing z ting do: ge-he tsu-tsong de sin-ts-nying ah z-t'ih.

> 23 箇時候爾許好歡喜跳跳，因爲在天上爾許個報應是頂大：渠許祖宗待先知人也是{剔}。

·24 “Dæn-z ng-he ze-cü yiu 'o! ing-yü ng-he-keh ön-tæn yi-kying teh-djôh.

> 24 “但是爾許財主有禍！因爲爾許個安耽已經得着。

·25 “Ng-he ky'üoh-pao cü-ts yiu 'o! ing-yü tsiang-le we du-hæh. “Ng-he yin-ze siao cü-ts yiu 'o! ing-yü tsiang-le we t'ong-k'oh.

> 25 “爾許喫飽主子有禍！因爲將來會肚{瞎}。“爾許現在笑主子有禍！因爲將來會痛哭。

·26 “Cong-nying tu ts'ing-tsæn ng z-'eo, ng-he yiu 'o! ing-yü ge-he tsu-tsong de kô sin-ts-nying ah z-t'ih.

> 26 “衆人都稱讚爾時候，爾許有禍！因爲渠許祖宗待假先知人也是{剔}。

·27 “NGÔ t'ong-ts ng-he t'ing cü-ts: Ng-keh ün-kô yüong e-sih ge, ky'i ng-he cü-ts iao de ge hao,

> 27 “我通知爾許聽主子：爾個冤家用愛惜渠，氣爾許主子要待渠好，

·28 tsiu-mô ng-he cü-ts iao coh-foh ge, we-ky'üoh ng-he cü-ts iao de ge tao-kao.

> 28 咒罵爾許主子要祝福渠，委曲爾許主子要代渠禱告。

·29 Ziah yiu nying tang ng i-pin cü-kwah, keh-pin ah peh ge tang; ziah yiu nying peh ng nga-min i-zông deh-k'e, li-min i-zông ah feh yüong tsu-lao ge.

> 29 若有人打爾{倚}邊嘴摑，箇邊也畀渠打；若有人畀爾外面衣裳奪去，裏面衣裳也弗用阻牢渠。

·30 Væn-pah t'ao cü-ts hao peh ge; peh ng-keh meh-z do-k'e cü-ts feh iao t'ao ge wæn.

> 30 凡百討主子好畀渠；畀爾個物事馱去主子弗要討渠還。

·31 Ng-he iao nying tsa-sang de ng, ng-he ah iao z-t'ih de ge.

> 31 爾許要人怎生待爾，爾許也要是{剔}待渠。

·32 Ng-he ziah e-sih e-sih ng-he cü-ts yiu zah-m pao-ing? Ziu-z ze-nying ah we e-sih e-sih ge-he cü-ts.

> 32 爾許若愛惜愛惜爾許主子有甚麼報應？就是罪人也會愛惜愛惜渠許主子。。

·33 Ziah de ng-he hao cü-ts, ng-he de ge hao, yiu zah-m pao-ing? Ziu-z ze-nying ah z-t'ih tso.

> 33 若待爾許好主子，爾許待渠好，有甚麼報應？就是罪人也是{剔}做。

·34 Ng-he ziah-z tsia peh nying ing-yü siang ge we wæn, yiu zah-m pao-ing? Ing-yü ze-nying siang ge tsiao-su wæn, ah tsia peh ze-nying.

> 34 爾許若是借畀人因爲想渠會還，有甚麼報應？因爲罪人想渠照數還，也借畀罪人。

·35 Dæn-z ng-keh ün-kô iao e-sih ge, de ge hao, tsia peh nying, feh siang ge wæn; ng-he-keh pao-ing z do, ng-he we tso ting kao Cü-ts-keh n-ts: ing-yü Ge lin vông-eng cü-ts teh ôh-nying, tu yiu z-e de ge.

> 35 但是爾個冤家要愛惜渠，待渠好，借畀人，弗想渠還；爾許個報應是大，爾許會做頂高主子個兒子：因爲渠連忘恩主子搭惡人，都有慈愛待渠。

·36 Ng-he ing-ke yiu e-lin sing, ziang ng-he Vu-ts'ing yiu e-lin sing.

> 36 爾許應該有哀憐心，像爾許父親有哀憐心。

·37 Feh iao p'i-bing nying, nying ah fe p'i-bing ng: feh iao ding nying-keh ze, nying ah fe ding ng-keh ze: ng-he sô-min nying, nying ah we sô-min ng:

> 37 弗要批評人，人也{=弗會}批評爾：弗要定人個罪，人也{=弗會}定爾個罪：爾許赦免人，人也會赦免爾：

·38 ng-he peh nying, nying ah we peh ng; ziu-z teo-keo liang-coh, yiao-lôh, næh-zih, mön-c'ih-le, nying we tao ze ng-keh i-zông teo-li. Ing-yü ng-he liang peh nying tsa-sang, liang peh ng-he ah we tsa-sang.”

> 38 爾許畀人，人也會畀爾；就是斗{?鉤}量足，搖{?落}，捺實，滿出來，人會倒在爾個衣裳兜裏。因爲爾許量畀人怎生，量畀爾許也會怎生。”

·39 Yi yüong pi-fông teh ge-he kông, “Hæh-ngæn tsa neng-keo ky'in hæh-ngæn? Liang-'ô ky'i feh iao tih-lôh k'ang-li?

> 39 又用比方搭渠許講，“瞎眼怎能夠牽瞎眼？兩下豈弗要跌落坑裏？

·40 'Ôh-sang feh-z do-jü sin-sang: væn-pah tso tao jün-bi di-bu we ziang ge sin-sang.

> 40 學生弗是大如先生：凡百做到全備地步會像渠先生。

·41 Ng tsa-sang mông-djôh hyüong-di ngæn-li yiu ih-ting hwe-dzing, feh ts'eng-tao z-keh ngæn-li yiu tong-liang?

> 41 爾怎生望着兄弟眼裏有一{丁}灰塵，弗忖到自個眼裏有棟樑？

·42 Ng tsa-sang hao teh hyüong-di kông, ‘Hyüong-di, ng ngæn-li-keh hwe-dzing ngô peh ng t'ih-c'ih,’ ng z-kyi ngæn-li-keh tong-liang ng wæ mông-feh-c'ih? Kô-hao-nying, sin do-c'ih ng-z ngæn-li-keh tong-liang, 'eo-deo ng we mông-ming hao t'ih-c'ih hyüong-di ngæn-li-keh hwe-dzing.

> 42 爾怎生好搭兄弟講，‘兄弟，爾眼裏個灰塵我畀爾剔出，’爾自己眼裏個棟樑爾還望弗出？假好人，先馱出爾自眼裏個棟樑，後頭爾會望明好剔出兄弟眼裏個灰塵。

·43 M-yiu hao jü kyih feh hao ko-ts: m-yiu feh hao jü kyih hao ko-ts.

> 43 無有好樹結弗好果子：無有弗好樹結好果子。

·44 Cü-tang-cü jü mông ge ko-ts, hao hyiao-teh ge. Ts'-bang cong-yiang, nying feh le tsah vu-hwa-ko, zih-li cong-yiang, nying ah feh le tsah bu-dao.

> 44 株打株樹望渠果子，好曉得渠。刺棚中央，人弗來摘無花果，蒺藜中央，人也弗來摘葡萄。

·45 Zin-nying, jong ge sing-li su k'ông-keh zin fæh-c'ih zin le; ôh nying jong ge sing-li su k'ông-keh ôh, fæh-c'ih ôh le: ing-yü ge k'eo su kông, z jong sing-li mön-c'ih-le.

> 45 善人，從渠心裏所囥個善發出善來；惡人從渠心裏所囥個惡，發出惡來：因爲渠口所講，是從心裏滿出來。

·46 “Ng-he tsa-sang ts'ing-hwu Ngô, Cü, Cü, feh i Ngô shih-wa tso?

> 46 “爾許怎生稱呼我，主，主，弗依我說話做？

·47 Væn-pah tao Ngô su-ze le, t'ing-djôh Ngô shih-wa, ziu i ge tso, Ngô we t'ong-ts ng, ge k'o-pi zao-teh nying:

> 47 凡百到我所在來，聽着我說話，就依渠做，我會通知爾，渠可比{唣}{得}人：

·48 Ziang ih-ke nying ky'i oh, di leo-teh sing, ziang-kyiah fông ze ngæn-zih-zông: do shü c'ông-le, djông-djôh keh oh, ah fe yiao-dong: ing-yü ziang-kyiah fông ze ngæn-zih-zông.

> 48 像一個人起屋，地摟得深，牆腳放在岩石上：大水{撞}來，撞着箇屋，也{=弗會}搖動：因爲牆腳放在岩石上。

·49 Dæn-z t'ing-djôh feh i-jing cü-ts, k'o-pi ih-ke nying m-yiu ziang-kyiah, ky'i oh ze nyi-t'u zông; do shü c'ông-le, ih djông-djôh, lih-k'eh tao-gao: keh oh tao-gao z li-'e.”

> 49 但是聽着弗依順主子，可比一個人無有牆腳，起屋在泥土上；大水{撞}來，一撞着，立刻倒爻：箇屋倒爻是厲害。”


## Lk. 7.

> Lk. 7.

**_1 Kyi-toh mông bih-koh-keh pah-tsong yiu siang-sing-keh sing pi Yiu-t'a nying wæ do; 10 shü-tsih ge nu-boh vong ze-teh Yia-su i ge hao; 11 ze Nô-ing peh kwa-vu-keh n-ts weh-cün-le; 19 yüong Ge su tso-keh gyi-z we-teh Iah-'ön ts'a-le-keh meng-du; 24 kông Iah-'ön wæ do-jü sin-ts-nying; 30 tsah-væh Yiu-t'a nying yü ge feh cong-i Iah-'ön, yi feh cong-i Ge-z; 36 Ge yüong Meh-da-læh-keh Mô-li-ô z-kön piao-ming Ge z ze-nying-keh Bong-yiu, feh iao ge væn-ze, z iao ge siang-sing teh-djôh ze-keh sô-min._**

> **_1 基督望別國個百總有相信個心比猶太人還大；10 雖只渠奴僕朆在{搭}耶穌醫渠好；11 在拿因畀寡婦個兒子活轉來；19 用渠所做個奇事回答約翰差來個門徒；24 講約翰還大如先知人；30 責罰猶太人爲渠弗中意約翰，又弗中意渠自；36 渠用抹大拉個馬利亞事幹表明渠是罪人個朋友，弗要渠犯罪，是要渠相信得着罪個赦免。_**

·1 YIA-SU teh pah-sing kông-wön keh-sih shih-wa, tseo-tsing Kô-pah-nong.

> 1 耶穌搭百姓講完箇些說話，走進迦百農。

·2 Yiu ih-ke pah-tsong-keh nu-boh, z ge ting cong-i-keh, sang bing kw'a iao s.

> 2 有一個百總個奴僕，是渠頂中意個，生病快要死。

·3 T'ing-djôh Yia-su-keh fong-sing, ziu ts'a Yiu-t'a nying kyi-ke tsiang-lao gyiu Ge le kyiu ge nu-boh.

> 3 聽着耶穌個風聲，就差猶太人幾個長老求渠來救渠奴僕。

·4 Ge-he tseo tao Yia-su su-ze, ts'ih-sing gyiu Ge, kông, “Keh eng-yü s-peh keh nying z ing-ke:

> 4 渠許走到耶穌所在，切心求渠，講，“箇恩惠賜畀箇人是應該：

·5 ing-yü ge e-sih ngô-he pah-sing, ah yü ngô-he ky'i jü-we-dông.”

> 5 因爲渠愛惜我許百姓，也爲我許起聚會堂。”

·6 Yia-su ziu teh ge-he jü-de k'e. Kw'a tao ge u-li, pah-tsong yi ts'a bong-yiu le kyin Yia-su, kông, “Cü, feh iao lao-dong: Ng tao ngô sô-'ô le, ngô feh kön-tông:

> 6 耶穌就搭渠許聚隊去。快到渠{烏}裏，百總又差朋友來見耶穌，講，“主，弗要勞動：爾到我舍下來，我弗敢當：

·7 ngô-z ts'eng ah feh hao tao Ng su-ze le: Ng tsih kông ih-kyü, ngô yüong-nying ziu we jün-yü.

> 7 我自忖也弗好到爾所在來：爾只講一句，我用人就會痊癒。

·8 Ing-yü ngô z bih-nying ke-kwön, ah yiu ping z ngô ke-kwön: ngô ao ih-ke k'e, ziu k'e; ao ih-ke le, ziu le; ao ngô nu-boh tso ih-yiang z-kön, ge ziu tso.”

> 8 因爲我是別人該管，也有兵是我該管：我{詨}一個去，就去；{詨}一個來，就來；{詨}我奴僕做一樣事幹，渠就做。”

·9 Yia-su t'ing-djôh keh shih-wa, hyi-gyi keh nying, ziu le-cün, teh keng-jong nying kông, “Ngô teh ng kông, T'ih do siang-sing-keh sing, ziu-z ze Yi-seh-lih pah-sing cong-yiang Ngô vong p'ong-djôh-ku.”

> 9 耶穌聽着箇說話，希奇箇人，就{擂}轉，搭跟從人講，“我搭爾講，{剔}大相信個心，就是在以色列百姓中央我朆碰着過。”

·10 Ts'a-le cü-ts cün tao u-li, mông-djôh sang-bing-keh nu-boh yi-kying jün-yü.

> 10 差來主子轉到{烏}裏，望着生病個奴僕已經痊癒。

·11 Di-nyi nyih Yia-su tseo tao ih-ke zing-li, di-ming Nô-ing; yiu hyü-to meng-du, teh hyü-to nying jü-de.

> 11 第二日耶穌走到一個城裏，地名拿因；有許多門徒，搭許多人聚隊。

·12 Kw'a tao zing-meng, yiu ih-ke s-nying kông-c'ih, ge nyiang tsih sang keh ih-ke n-ts, yi z kwa-vu: yiu hyü-to zing-li nying teh ge nyiang jü-de.

> 12 快到城門，有一個死人扛出，渠娘只生箇一個兒子，又是寡婦：有許多城裏人搭渠娘聚隊。

·13 Cü mông-djôh ge, fæh z-pe-sing, teh ge kông, “Feh iao k'oh.”

> 13 主望着渠，發慈悲心，搭渠講，“弗要哭。”

·14 Ziu tseo-le siu môh-môh ze-kông: kông-keh cü-ts ziu gyi-lao. Yia-su kông, “'Eo-sang, Ngô teh ng kông, Nang-ky'i.”

> 14 就走來手摸摸材槓：扛個主子就徛牢。耶穌講，“後生，我搭爾講，{儜}起。”

·15 Keh s-nying ziu zo-ky'i, kông shih-wa. Yia-su kao-de peh ge nyiang.

> 15 箇死人就坐起，講說話。耶穌交代畀渠娘。

·16 Cong-nying tu p'ô-gyü, ziu yüong-wa Zông-ti, kông, “Ngô-he cong-yiang yiu ih-ke do sin-ts-nying c'ih-le:” yi kông, “Zông-ti le tsiao-ku Ge pah-sing.”

> 16 衆人都怕懼，就榮華上帝，講，“我許中央有一個大先知人出來：”又講，“上帝來照顧渠百姓。”

·17 Yia-su-keh ming-sing djün-pin Yiu-t'a teh s-c'ü di-fông.

> 17 耶穌個名聲傳遍猶太搭四處地方。

·18 IAH-'ÖN-KEH meng-du peh keh-sih z-kön t'ong-ts Iah-'ön.

> 18 約翰個門徒畀箇些事幹通知約翰。

·19 Iah-'ön ziu ao liang-ke meng-du le, ts'a ge kyin Yia-su, kông, “Ing-ke le Cü-ts z Ng feh, wæ-z ngô-he sô-mông bih-nying?”

> 19 約翰就{詨}兩個門徒來，差渠見耶穌，講，“應該來主子是爾弗，還是我許奢望別人？”

·20 Keh liang-ke tseo tao Yia-su su-ze, kông, “'Ang si-li Iah-'ön ts'a ngô-he le, meng Ng, ‘Ing-ke le Cü-ts z Ng feh, wæ-z ngô-he sô-mông bih-nying?’”

> 20 箇兩個走到耶穌所在，講，“行洗禮約翰差我許來，問爾，‘應該來主子是爾弗，還是我許奢望別人？’”

·21 Keh z-'eo Yia-su i-hao hyü-to nying bing-t'ong, kön-c'ih hyü-to ôh-kyü; yi peh hyü-to hæh-ngæn nying mông-djôh.

> 21 箇時候耶穌醫好許多人病痛，趕出許多惡鬼；又畀許多瞎眼人望着。

·22 Ziu we-teh ge-he kông, “Ng-he su mông-djôh su t'ing-djôh z-kön, hao t'ong-ts Iah-'ön; ziu-z, hæh-ngæn mông-djôh, pa-kyiah tseo lu, da-mô-fong kyih-zing, long-ng-tô t'ing-djôh; s-nying weh-cün-le, yiu foh-ing dao-li djün peh gyüong-nying.

> 22 就回答渠許講，“爾許所望着所聽着事幹，好通知約翰；就是，瞎眼望着，跛腳走路，大麻瘋潔淨，聾耳朵聽着；死人活轉來，有福音道理傳畀窮人。

·23 Væn-pah feh yü Ngô pæn-tih, yiu foh-ky'i.”

> 23 凡百弗爲我扳跌，有福氣。”

·24 Iah-'ön ts'a-le-keh nying cün-k'e, Yia-su teh cong-nying kông Iah-'ön z-kön, ziu-z kông, “Ng-he jong-zin tseo-c'ih tao hông-yia mông zah-m? Iao mông bi fong c'ü-dong-keh lu-dih feh?

> 24 約翰差來個人轉去，耶穌搭衆人講約翰事幹，就是講，“爾許從前走出到荒野望甚麼？要望被風吹動個蘆荻弗？

·25 Ng-he tseo-c'ih mông zah-m? Mông tsiah-sih ting hao-keh nying feh? Tsiah-sih ting hao, yiu kw'a-lôh cü-ts, z ze wông-kyüong-li.

> 25 爾許走出望甚麼？望着飾頂好個人弗？着飾頂好，有快樂主子，是在王宮裏。

·26 Ng-he tseo-c'ih mông zah-m? Mông ih-ke sin-ts-nying feh? Ngô teh ng kông, Nyün-z; ping-ts'ia wæ ku-yü sin-ts-nying.

> 26 爾許走出望甚麼？望一個先知人弗？我搭爾講，{?原}是；幷且還過于先知人。

·27 Shü-li su sia-lôh, ‘Ngô tang-fæh Ngô-keh ts'a-s ze Ng-keh min-zin, k'e bi-bæn Ng zin-deo-keh lu;’ [Ml.3.1.] ziu-z ts-tin ge,

> 27 書裏所寫落，‘我打發我個差使在爾個面前，去備辦爾前頭個路；’就是指點渠，

·28 Ngô teh ng kông, Z nyü-nying su sang m-yiu ih-ke sin-ts-nying do-jü 'Ang si-li Iah-'ön: dæn-z ze Zông-ti koh ting siao cü-ts wæ pi ge do.”

> 28 我搭爾講，是女人所生無有一個先知人大如行洗禮約翰：但是在上帝國頂小主子還比渠大。”

·29 Cong pah-sing teh siu-din-liang nying jong-zin ziu Iah-'ön-keh si-li, t'ing-djôh z-'eo, tu ts'ing-tsæn Zông-ti-keh kong-nyi.

> 29 衆百姓搭收田糧人從前受約翰個洗禮，聽着時候，都稱讚上帝個公義。

·30 Dæn-z Fæh-li-se nying teh kao leh-fæh sin-sang, feh ziu Iah-'ön-keh si-li, z bao z-ky'i yü-be Zông-ti-keh ts-i.

> 30 但是法利賽人搭教律法先生，弗受約翰個洗禮，自暴自棄違背上帝個旨意。

·31 Cü yi kông, “Keh si-de Ngô yüong zah-m hao pi ge? ge-he ziang zah-m?

> 31 主又講，“箇世代我用甚麼好比渠？渠許像甚麼？

·32 K'o-pi siao-nying zo ze  z-dziang-zông, jü-de ao-hyiang, kông, ‘Ngô-he hyiang ng c'ü dih, ng-he feh t'iao-vu; ngô-he hyiang ng k'oh, ng-he feh c'ih ngæn-li.’

> 32 可比小人坐在市場上，聚隊{詨}響，講，‘我許向爾吹笛，爾許弗跳舞；我許向爾哭，爾許弗出眼淚。’

·33 Ing-yü 'Ang si-li Iah-'ön le, feh ky'üoh ping feh hæh tsiu; ng-he kông, ‘Ge z bi kyü vu-keh.’

> 33 因爲行洗禮約翰來，弗喫餅弗喝酒；爾許講‘渠是被鬼附個。’

·34 Nying-keh N-ts le yi ky'üoh yi hæh; ng-he kông, ‘Z t'ön-ky'üoh t'ön-tsiu-keh nying, ah z siu-din-liang teh ze-nying-keh bong-yiu.’

> 34 人個兒子來又喫又喝；爾許講，‘是貪喫貪酒個人，也是收田糧搭罪人個朋友。’

·35 Dæn-z ts'ong-ming-keh nying we bin-c'ih ts'ong-ming-keh dao-li.”

> 35 但是聰明個人會辨出聰明個道理。”

·36 Yiu ih-ke Fæh-li-se nying ts'ing Yia-su teh ge ky'üoh-væn. Ge ziu tseo-tsing Fæh-li-se nying u-li zo-zih.

> 36 有一個法利賽人請耶穌搭渠喫飯。渠就走進法利賽人{烏}裏坐席。

·37 Zing-li yiu ih-ke nyü-nying, z ze-nying; hyiao-teh Yia-su ze Fæh-li-se nying u-li zo-zih, ziu do nyüoh-'æh ts-mön hyiang-yiu,

> 37 城裏有一個女人，是罪人；曉得耶穌在法利賽人{烏}裏坐席，就馱玉匣𣥼滿香油，

·38 gyi ze Ge kyiah-'eo, k'oh, ngæn-li liu-læn Ge-keh kyiah, yüong z-kyi deo-fæh k'a ge, wæ-yiu cü-jing o Ge kyiah, peh hyiang-yiu t'æh ze kyiah.

> 38 徛在渠腳後，哭，眼淚流濫渠個腳，用自己頭髮揩渠，還有嘴脣{唩}渠腳，畀香油搨在腳。

·39 Ts'ing Yia-su-keh Fæh-li-se nying mông-djôh, sing-li kông, “Keh nying ziah-z sin-ts-nying, pih-ding we hyiao-teh môh Ge cü-ts z kæh-nying, z zao væn-ts nyü-nying; ing-yü ge z ze-nying.”

> 39 請耶穌個法利賽人望着，心裏講，“箇人若是先知人，必定會曉得摸渠主子是何人，是{唣}范子女人；因爲渠是罪人。”

·40 Yia-su teh keh Fæh-li-se nying kông, “Si-meng, Ngô yiu ih-kyü shih-wa iao teh ng kông.” Ge kông, “Sin-sang, ts'ing kông.”

> 40 耶穌搭箇法利賽人講，“西門，我有一句說話要搭爾講。”渠講，“先生，請講。”

·41 Yia-su ziu kông, “Yiu ih-ke tsa-cü, liang-ke nying ky'in ge tsa; ih-ke ky'in ng-zih liang, ih-ke ky'in ng liang.

> 41 耶穌就講，“有一個債主，兩個人欠渠債；一個欠五十兩，一個欠五兩。

·42 Ge-he m-kao hao wæn, tsa-cü sô ge liang-ke. Ng kông, Keh liang-ke nô-ih-ke we e-kying tsa-cü to?”

> 42 渠許無告好還，債主赦渠兩個。爾講，箇兩個哪一個會愛敬債主多？”

·43 Si-meng we-teh kông, “Ngô ts'eng z sô-min to cü-ts.” Yia-su teh ge kông, “Ng ts'eng z feh dzæn.”

> 43 西門回答講，“我忖是赦免多主子。”耶穌搭渠講，“爾忖是弗賺。”

·44 Ziu le-cün dziao keh nyü-nying, teh Si-meng kông, “Keh nyü-nying ng mông-djôh feh? Ngô tseo-tsing ng-keh u-li, ng shü ah feh peh Ngô si kyiah: dæn-z ge yiu ngæn-li liu-læn Ngô kyiah, z-keh deo-fæh k'a ge.

> 44 就{擂}轉朝箇女人，搭西門講，“箇女人爾望着弗？我走進爾個{烏}裏，爾水也弗畀我洗腳：但是渠有眼淚流濫我腳，自個頭髮揩渠。

·45 Ng yi feh teh Ngô o-cü: ge jong Ngô tseo-tsing-le, cü-jing o Ngô kyiah feh hyih.

> 45 爾又弗搭我{唩}嘴：渠從我走進來，嘴脣{唩}我腳弗歇。

·46 Ng yi feh do yiu fu Ngô deo: ge do hyiang-yiu fu Ngô kyiah.

> 46 爾又弗馱油敷我頭：渠馱香油敷我腳。

·47 Su-i Ngô teh ng kông, Ge-keh ze shü-tsih to, yi-kying sô-min; ing-yü ge e-kying Ngô to: ziah-z sô-min siao-keh, ge e-kying siao.”

> 47 所以我搭爾講，渠個罪雖只多，已經赦免；因爲渠愛敬我多：若是赦免少個，渠愛敬少。”

·48 Ge teh keh nyü-nying kông, “Ng-keh ze sô-min.”

> 48 渠搭箇女人講，“爾個罪赦免。”

·49 Dong-zih cü-ts sing-li kông, “Keh z zao-teh Nying, lin ze tu we sô-min?”

> 49 同席主子心裏講，“箇是{唣}{得}人，連罪都會赦免？”

·50 Yia-su teh nyü-nying kông, “Z ng siang-sing-keh sing kyiu ng: hao ön-weng k'e.”

> 50 耶穌搭女人講，“是爾相信個心救爾：好安穩去。”


## Lk. 8.

> Lk. 8.

**_3 Nyü-nying kyüong-ing Yia-su. 4 Kyi-toh teh meng-du jü-de djün-dao ze kôh zing-li kôh hyiang-ts'eng, 'eo-le kông tsæh-cong-keh pi-fông; 16 teng-liang-keh pi-fông; 21 kông Ge nyiang teh hyüong-di z kæh-nying; 22 tsah-væh do-fong; 26 jong ih-ke nying kön-c'ih kyü ming-z ying, peh ge tsing ts cong-yiang; 37 Kô-da-læh pah-sing gyiu Ge li-k'e ge-keh di-ka; 43 i hyüih-leo bing, 49 peh Nga-lu-keh nô weh-cün-le._**

> **_3 女人供應耶穌。4 基督搭門徒聚隊傳道在各城裏各鄉村，後來講撒種個比方；16 燈{?亮}個比方；21 講渠娘搭兄弟是何人；22 責罰大風；26 從一個人趕出鬼名字營，畀渠進豬中央；37 加大拉百姓求渠離開渠個地界；43 醫血漏病，49 畀睚魯個女活轉來。_**

·1 'EO-DEO Yia-su tseo-ku kôh zing-li kôh hyiang-ts'eng, djün Zông-ti koh-keh foh-ing, zih-nyi s-du jü-de,

> 1 後頭耶穌走過各城裏各鄉村，傳上帝國個福音，十二使徒聚隊，

·2 wæ-yiu kyi-ke nyü-nying, yi-zin bi ôh-kyü vu-keh yi sang-bing yi-kying i-hao, yiu Meh-da-læh-keh Mô-li-ô, (jong ge sing-zông yiu ts'ih-ke kyü c'ih-le,)

> 2 還有幾個女人，以前被惡鬼附個又生病已經醫好，有抹大拉個馬利亞，（從渠身上有七個鬼出來，）

·3 wæ-yiu K'u-sæh-keh ts'i-ts Iah-ô-nô, (keh K'u-sæh z Hyi-leh kô-li-keh tsong-kwön,) wæ-yiu Su-sæh-nô, teh hyü-to bih-ke nyü-nying; ge-he yüong z-keh meh-z kyüong-ing Yia-su.

> 3 還有苦撒個妻子約亞拿，（箇苦撒是希律家裏個總管，）還有蘇撒拿，搭許多別個女人；渠許用自個物事供應耶穌。

·4 Yiu hyü-to nying jong kôh zing-li jü-zih tao Yia-su su-ze; Yia-su ziu yüong pi-fông shih-wa kông:

> 4 有許多人從各城裏聚集到耶穌所在；耶穌就用比方說話講：

·5 “Yiu ih-ke tsæh-cong-keh tseo-c'ih tsæh-cong: ge tsæh-k'e z-'eo, yiu-sih tih-lôh lu-pin; ziu bi nying dæh-gao, yiu k'ong-cong-keh tiao fi-le ky'üoh ge.

> 5 “有一個撒種個走出撒種：渠撒開時候，有些跌落路邊；就被人踏爻，有空中個鳥飛來喫渠。

·6 Yiu-sih tih-lôh ngæn-zih-zông; ih ts'iu-c'ih ziu k'u-gao, ing-yü m-yiu sih-ky'i.

> 6 有些跌落岩石上；一抽出就枯爻，因爲無有濕氣。

·7 Yiu-sih tih-lôh ts'-bang cong-yiang; ts' jü-de dziang-ky'i, peh ge tsô-lao.

> 7 有些跌落刺棚中央；刺聚隊長起，畀渠遮牢。

·8 Yiu-sih tih-lôh hao t'u-li, ziu fæh-sang, kyih-zih yiu ih-pah be.” Kông keh shih-wa z-'eo, yi ao ih-sing kông, “Yiu ng-tô we t'ing cü-ts, ing-ke t'ing.”

> 8 有些跌落好土裏，就發生，結實有一百倍。”講箇說話時候，又{詨}一聲講，“有耳朵會聽主子，應該聽。”

·9 Meng-du meng Ge, keh pi-fông tsa-sang i-s.

> 9 門徒問渠，箇比方怎生意思。

·10 Yia-su kông, “Zông-ti-keh koh ao-miao z-kön z peh ng-he hyiao-teh: ziah-z bih-nying, tsih yüong pi-fông shih-wa: peh ge-he mông yi mông-feh-c'ih, t'ing yi t'ing-feh-tsing.

> 10 耶穌講，“上帝個國奧妙事幹是畀爾許曉得：若是別人，只用比方說話：畀渠許望又望弗出，聽又聽弗進。

·11 Keh pi-fông z keh i-s: Cong ziu-z Zông-ti-keh dao-li.

> 11 箇比方是箇意思：種就是上帝個道理。

·12 Tih-lôh lu-pin ziu-z t'ing-djôh dao-li cü-ts; mo-kyü ziu le, jong ge sing-li peh dao-li deh-k'e, sang-teh ge siang-sing teh-djôh kyiu.

> 12 跌落路邊就是聽着道理主子；魔鬼就來，從渠心裏畀道理奪去，省得渠相信得着救。

·13 Tih-lôh ngæn-zih-zông, ziu-z t'ing-djôh z-'eo ziu hwön-hyi tsih-ziu; dæn-z ge-he m keng, dzæn-z siang-sing, p'ong-djôh s-lin ziu tao-t'e.

> 13 跌落岩石上，就是聽着時候就歡喜接受；但是渠許無根，暫時相信，碰着試煉就倒退。

·14 Tih-lôh ts'-bang cong-yiang, ziu-z t'ing-djôh, ziu k'e bi kying-si-keh iu-zeo, ze-veh, kw'a-weh, tsô-lao, ziu m-dao-dzing.

> 14 跌落刺棚中央，就是聽着，就去被今世個憂愁，財物，快活，遮牢，就無{道}{成}。

·15 Tih-lôh hao t'u-li, ziu-z yiu liang-zin-keh sing t'ing-djôh keh dao-li, ziu lao-k'ao pao-siu, ping-ts'ia ne-sing kyih-zih.

> 15 跌落好土裏，就是有良善個心聽着箇道理，就牢靠保守，幷且耐心結實。

·16 “M-yiu nying tin teng, do meh-z keng-lao, 'oh-tsia pa min-zông-'ô; tsong pa ze teng-de-zông, peh tseo-tsing cü-ts hao mông-djôh liang-kwông.

> 16 “無有人點燈，馱物事{㔶}牢，或者擺眠牀下；總擺在燈臺上，畀走進主子好望着亮光。

·17 S-'ô z-kön, m-yiu ih-yiang fe hyin-c'ih; ing-mön z-kön, m-yiu ih-yiang fe lu-c'ih peh nying hyiao-teh.

> 17 私下事幹，無有一樣{=弗會}顯出；隱瞞事幹，無有一樣{=弗會}露出畀人曉得。

·18 Su-i ng-he yüong liu-sing tsa-sang t'ing: ing-yü yiu-keh cü-ts, wæ iao kô-ts'eo peh ge; m-yiu cü-ts, lin ge sön su yiu, ah iao peh ge deh-k'e.”

> 18 所以爾許用留心怎生聽：因爲有個主子，還要加湊畀渠；無有主子，連渠算所有，也要畀渠奪去。”

·19 YIA-SU-KEH nyiang teh hyüong-di tseo tao Ge su-ze, ing-yü nying to, tseo-feh-tao pin.

> 19 耶穌個娘搭兄弟走到渠所在，因爲人多，走弗到邊。

·20 Yiu nying t'ong-ts Ge, “Ng-keh nyiang teh hyüong-di gyi ze nga-min, iao kyin Ng.”

> 20 有人通知渠，“爾個娘搭兄弟徛在外面，要見爾。”

·21 Yia-su we-teh ge-he kông, “Ngô nyiang teh Ngô hyüong-di ziu-z t'ing-djôh Zông-ti dao-li, i ge tso cü-ts.”

> 21 耶穌回答渠許講，“我娘搭我兄弟就是聽着上帝道理，依渠做主子。”

·22 YIU ih-nyih Yia-su teh meng-du lôh jün; teh ge-he kông, “Ngô-he hao ku wu tao te-'ön k'e:” ziu k'e jün.

> 22 有一日耶穌搭門徒落船；搭渠許講，“我許好過湖到對岸去：”就開船。

·23 Sa jün z-'eo Yia-su kw'eng-k'e: wu-zông mah-ding fæh-ky'i do-fong; lông p'eh-tsing mön-jün, ting nyü-hyin.

> 23 駛船時候耶穌睏去：湖上驀定發起大風；浪潑進滿船，頂危險。

·24 Meng-du tseo-le, ao Ge sing, kông, “Sin-sang, Sin-sang, ngô-he iao s.” Ge ziu nang-ky'i, tsah-væh fong teh lông: tu zing-lôh, ziu bing-zing.

> 24 門徒走來，{詨}渠醒，講，“先生，先生，我許要死。”渠就{儜}起，責罰風搭浪：都靜落，就平靜。

·25 Yia-su teh ge-he kông, “Ng-he siang-sing-keh sing ze 'ah-yi?” Ge-he yi p'ô yi hyi-gyi jü-de kông, “Keh-z zao-teh Nying, Ge feng-fu fong teh shü, tu we i Ge?”

> 25 耶穌搭渠許講，“爾許相信個心在{何}{裏}？”渠許又怕又希奇聚隊講，“箇是{唣}{得}人，渠吩咐風搭水，都會依渠？”

·26 Keh-ts'iah jün sa tao Kô-da-læh di-fông, ziu-z Kô-li-li te-min.

> 26 箇{且}船駛到加大拉地方，就是加利利對面。

·27 Yia-su zông 'ön, p'ong-djôh ih-ke nying, z zing-li c'ih-le, ge bi kyü vu dziang-kyiu, i-zông feh tsiah, u-li feh djü, tæn djü ze veng-mo-li.

> 27 耶穌上岸，碰着一個人，是城裏出來，渠被鬼附長久，衣裳弗着，{烏}裏弗住，單住在墳墓裏。

·28 Ih mông-djôh Yia-su, ziu ao-ky'i-le, p'oh-lôh Ge min-zin, do sing-hyiang kông, “Ting kao Zông-ti-keh N-ts Yia-su, ngô teh Ng yiu zah-m siang-kön? Gyiu Ng feh mo-næn ngô.”

> 28 一望着耶穌，就{詨}起來，覆落渠面前，大聲響講，“頂高上帝個兒子耶穌，我搭爾有甚麼相干？求爾弗磨難我。”

·29 Ing-yü Yia-su yi-kying feng-fu keh we-u kyü jong ge c'ih-le. Keh kyü lü-ts' ngang-æh ge; shü-tsih t'ih-lin kyiah-liao so-lao kwæn-kæn; keh-sih ying-gyü tu tsông-dön, kyü pih ge tao hông-yia.

> 29 因爲耶穌已經吩咐箇穢污鬼從渠出來。箇鬼屢次硬押渠；雖只鐵鏈腳鐐鎖牢關{簡}；箇些刑具都妝斷，鬼逼渠到荒野。

·30 Yia-su meng ge, “Ng zao ming-z?” Ge kông, “Ngô ming-z ‘Ying:’” ing-yü yiu hyü-to kyü vu ge.

> 30 耶穌問渠，“爾{唣}名字？”渠講，“我名字‘營：’”因爲有許多鬼附渠。

·31 Kyü ziu gyiu Yia-su, feh iao feng-fu ge-he tao m-ti k'ang k'e.

> 31 鬼就求耶穌，弗要吩咐渠許到無底坑去。

·32 Kæn-min yiu ih-do-pæn ts ze sæn-zông ky'üoh: kyü gyiu Yia-su peh ge-he zih-tsing ts li-min. Yia-su ing-hyü.

> 32 {簡}面有一大班豬在山上喫：鬼求耶穌畀渠許入進豬裏面。耶穌應許。

·33 Kyü ziu jong nying c'ih-le, zih-tsing ts li-min: keh-pæn ts ziu ts'ön-lôh sæn-kyiah, dzing-lôh wu-li, tu tsing-s.

> 33 鬼就從人出來，入進豬裏面：箇班豬就竄落山腳，沉落湖裏，都浸死。

·34 K'ön ts-keh nying mông-djôh keh z-kön, diao-k'e, t'ong-ts zing-li teh hyiang-'ô nying.

> 34 看豬個人望着箇事幹，趒去，通知城裏搭鄉下人。

·35 Ge-he ziu tseo-c'ih iao mông keh-ky'i z-kön; tseo tao Yia-su su-ze, ko-zin p'ong-djôh keh nying, ziu-z kyü jong ge sing-zông c'ih-le-keh, i-zông tsiah hao, nying sing-li ming-bah, zo ze Yia-su kyiah-zin: ge-he ziu p'ô-gyü.

> 35 渠許就走出要望箇起事幹；走到耶穌所在，果然碰着箇人，就是鬼從渠身上出來個，衣裳着好，人心裏明白，坐在耶穌腳前：渠許就怕懼。

·36 Mông-djôh cü-ts peh kyü vu-keh nying i-hao z-kön, t'ong-ts ge-he.

> 36 望着主子畀鬼附個人醫好事幹，通知渠許。

·37 Kô-da-læh s-fông pah-sing tu gyiu Yia-su li-k'e ge-he; ing-yü ting p'ô-gyü. Yia-su ziu lôh-jün cün-k'e.

> 37 加大拉四方百姓都求耶穌離開渠許；因爲頂怕懼。耶穌就落船轉去。

·38 Kyü jong ge sing-zông c'ih-le cü-ts gyiu Yia-su peh ge jü-de: Yia-su ao ge k'e, kông,

> 38 鬼從渠身上出來主子求耶穌畀渠聚隊：耶穌{詨}渠去，講，

·39 “Ng hao cün u-li k'e, t'ong-ts ge-he Zông-ti de ng tso zao do z-kön.” Ge ziu k'e, ze t'ong zing-li djün-yiang Yia-su yü ge tso zao do z-kön.

> 39 “爾好轉{烏}裏去，通知渠許上帝代爾做{唣}大事幹。”渠就去，在統城裏傳揚耶穌爲渠做{唣}大事幹。

·40 YIA-SU cün-le z-'eo, cong-nying nying-tsih Ge; ing-yü tu teng-'eo Ge.

> 40 耶穌轉來時候，衆人迎接渠；因爲都等候渠。

·41 Yiu ih-ke nying ming-z Nga-lu, z kwön jü-we-dông, tseo-le p'oh-lôh Yia-su kyiah-zin, gyiu Ge tao ge u-li k'e;

> 41 有一個人名字睚魯，是管聚會堂，走來覆落耶穌腳前，求渠到渠{烏}裏去；

·42 ing-yü ge doh-ke nô mao zih-nyi shü, kw'a iao s. Yia-su k'e z-'eo, cong-nying a-tsi Ge.

> 42 因爲渠獨個女毛十二歲，快要死。耶穌去時候，衆人挨擠渠。

·43 Yiu ih-ke nyü-nying, sang hyüih-leo bing zih-nyi nyin, yü ts'ing t'a-i sin-sang kô-s fi-wön, m-yiu ih-ke hao i ge;

> 43 有一個女人，生血漏病十二年，爲請太醫先生家私廢完，無有一個好醫渠；

·44 ge ze Yia-su pe-'eo tseo-le, môh-môh Ge i-zông-kying: ge-keh hyüih-leo bing lih-k'eh ts-lao.

> 44 渠在耶穌背後走來，摸摸渠衣裳襟：渠個血漏病立刻止牢。

·45 Yia-su kông, “Kæh-nying môh Ngô?” Cong-nying feh tsiao-nying: Pi-teh teh dong-de nying kông, “Sin-sang, cong-nying a-tsi bang-djôh Ng: tsa-sang kông, ‘Kæh-nying môh Ngô?’”

> 45 耶穌講，“何人摸我？”衆人弗招認：彼得搭同隊人講，“先生，衆人挨擠碰着爾：怎生講，‘何人摸我？’”

·46 Yia-su kông, “Z yiu nying môh Ngô: ing-yü Ngô hyiao-teh jong Ngô sing-zông yiu neng-kön c'ih-le.”

> 46 耶穌講，“是有人摸我：因爲我曉得從我身上有能幹出來。”

·47 Nyü-nying hyiao-teh mön-feh-lao, ziu gæh-gæh-teo tseo-le, p'oh-lôh Ge min-zin, ze cong pah-sing min-zin kông-ming môh-môh Ge-keh yün-ku, teh lih-k'eh jün-yü z-kön.

> 47 女人曉得瞞弗牢，就搿搿抖走來，覆落渠面前，在衆百姓面前講明摸摸渠個緣故，搭立刻痊癒事幹。

·48 Yia-su teh ge kông, “Nô, ng hao fông-sing; z ng siang-sing-keh sing peh ng jün-yü: hao ön-weng k'e.”

> 48 耶穌搭渠講，“女，爾好放心；是爾相信個心畀爾痊癒：好安穩去。”

·49 Wæ ze-teh kông, yiu ih-ke nying jong kwön jü-we-dông cü-ts u-li tseo-le, teh ge kông, “Ng-keh nô s-gao; feh iao lao-dong sin-sang.”

> 49 還在{搭}講，有一個人從管聚會堂主子{烏}裏走來，搭渠講，“爾個女死爻；弗要勞動先生。”

·50 Yia-su t'ing-djôh, ziu we-teh ge, kông, “Feh yüong p'ô; ng tsih iao siang-sing, ge ziu we jün-yü.”

> 50 耶穌聽着，就回答渠，講，“弗用怕；爾只要相信，渠就會痊癒。”

·51 Tseo tao oh-li, djü Pi-teh, Ngô-kôh, Iah-'ön, teh nô-keh vu-meo ts-nga, feh hyü bih-nying tseo-tsing.

> 51 走到屋裏，除彼得，雅各，約翰，搭女個父母之外，弗許別人走進。

·52 Cong-nying siang-t'ong k'oh ge. Yia-su kông, “Feh iao k'oh; ge vong s, z kw'eng-k'e.”

> 52 衆人傷痛哭渠。耶穌講，“弗要哭；渠朆死，是睏去。”

·53 Ge-he hyiao-teh z s-gao, ziu lang-siao Ge.

> 53 渠許曉得是死爻，就冷笑渠。

·54 Yia-su peh ge-he tu kön-c'ih, ziu ky'in nô-keh siu, ao ih-sing, kông, “Nô, nang-ky'i.”

> 54 耶穌畀渠許都趕出，就牽女個手，{詨}一聲，講，“女，{儜}起。”

·55 Ge-keh ling-weng ziu cün-le, lih-k'eh nang-ky'i: Yia-su feng-fu peh ge ky'üoh.

> 55 渠個靈魂就轉來，立刻{儜}起：耶穌吩咐畀渠喫。

·56 Ge-keh vu-meo ting gyi-kwa: Yia-su coh-fu ge-he keh z-kön feh iao t'ong-ts nying.

> 56 渠個父母頂奇怪：耶穌囑咐渠許箇事幹弗要通知人。


## Lk. 9.

> Lk. 9.

**_1 Kyi-toh ts'a Ge s-du k'e djün-dao tso gyi-z. 7 Hyi-leh siang mông Kyi-toh. 17 Kyi-toh peh ng-ts'in nying ky'üoh-pao; 18 meng Ge meng-du pah-sing ts'eng Ge z kæh-nying; yi kông Ge s teh tse weh z-kön; 23 iao gwæn zih-z-kô keng Ge. 28 Ke-pin ying-ziang. 37 I-hao bi kyü vu-keh siao-nying; 43 tse t'ong-ts Ge meng-du Ge s teh tse weh z-kön; 46 ts'ing-tsæn ky'in-hyü; 51 feng-fu meng-du iao weng-ziu de nying, feh iao 'e ge. 57 Siang keng Ge cü-ts kôh-yiang i-s._**

> **_1 基督差渠使徒去傳道做奇事。7 希律想望基督。17 基督畀五千人喫飽；18 問渠門徒百姓忖渠是何人；又講渠死搭再活事幹；23 要擐十字架跟渠。28 改變形象。37 醫好被鬼附個小人；43 再通知渠門徒渠死搭再活事幹；46 稱讚謙虛；51 吩咐門徒要溫柔待人，弗要害渠。57 想跟渠主子各樣意思。_**

·1 YIA-SU ao-le zih-nyi meng-du, s-peh ge-he neng-kön gyün-ping æh-voh ih-ts'ih-keh ôh-kyü, i bing.

> 1 耶穌{詨}來十二門徒，賜畀渠許能幹權柄壓服一切個惡鬼，醫病。

·2 Ts'a ge-he djün Zông-ti-keh koh, i yiu bing cü-ts.

> 2 差渠許傳上帝個國，醫有病主子。

·3 Yi teh ge-he kông, “Lu-zông fi-yüong, en-siu-bông, pao-voh, ky'üoh-zih, nying-ts, tu feh iao ta; ah feh iao ta liang-gyin i-zông.

> 3 又搭渠許講，“路上費用，按手棒，包袱，喫食，銀子，都弗要帶；也弗要帶兩件衣裳。

·4 Ng-he tseo-tsing kæh-nying u-li, ze-kæn hao djü, ah iao jong kæn ky'i-sing.

> 4 爾許走進何人{烏}裏，在{簡}好住，也要從{簡}起身。

·5 Ziah yiu nying feh tsiao-tsih ng-he, tseo-c'ih keh zing-li z-'eo, ng-he kyiah-zông-keh hwe-dzing tæn-gao peh ge-he tso te-tsing.”

> 5 若有人弗招接爾許，走出箇城裏時候，爾許腳上個灰塵撣爻畀渠許做對證。”

·6 Meng-du c'ih-k'e, tseo-pin keh-sih hyiang-ts'eng, kôh-c'ü djün foh-ing, i-bing.

> 6 門徒出去，走遍箇些鄉村，各處傳福音，醫病，

·7 Feng-fong wông Hyi-leh t'ing-djôh Yia-su ih-ts'ih su tso z-kön: ziu sing-li nyi-'oh, ing-yü yiu-sih kông, “Iah-'ön jong s-nying cong-yiang weh-cün-le;”

> 7 分封王希律聽着耶穌一切所做事幹：就心裏疑惑，因爲有些講，“約翰從死人中央活轉來；”

·8 yiu-sih kông, “Z Yi-li-ô c'ih-yin;” wæ-yiu nying kông, “Z ih-ke ku-z-tsih sin-ts-nying weh-cün-le.”

> 8 有些講，“是以利亞出現；”還有人講，“是一個古時節先知人活轉來。”

·9 Hyi-leh kông, “Iah-'ön ngô yi-kying sæh-gao: yin-ze t'ing-djôh keh z-kön, keh z kæh-nying?” ziu siang mông Ge.

> 9 希律講，“約翰我已經殺爻：現在聽着箇事幹，箇是何人？”就想望渠。

·10 S-du cün-le, su tso z-kön tu t'ong-ts Yia-su. Yia-su ta ge-he ön-cong tao Pah-se-da hông-yia.

> 10 使徒轉來，所做事幹都通知耶穌。耶穌帶渠許暗中到伯賽大荒野。

·11 Yiu hyü-to nying hyiao-teh ziu keng Ge: Yia-su tsiao-tsih ge-he, teh ge-he kông Zông-ti koh-keh dao-li, yiu bing-keh nying tu i ge hao.

> 11 有許多人曉得就跟渠：耶穌招接渠許，搭渠許講上帝國個道理，有病個人都醫渠好。

·12 Kw'a-æn, zih-nyi meng-du tseo-le, teh Ge kông, “Hao sæn-k'e cong-nying, peh ge-he tao s-min hyiang-ts'eng tsia-shoh, zing ky'üoh-zih: ing-yü ngô-he ze-i z hông-yia.”

> 12 快晏，十二門徒走來，搭渠講，“好散開衆人，畀渠許到四面鄉村借宿，尋喫食：因爲我許在{倚}是荒野。”

·13 Yia-su kông, “Ng-he hao peh ge ky'üoh.” Meng-du kông, “Ngô-he z-kyi tsih-yiu ng-ke ping liang-kwang ng; ziah feh k'e ma m-kao hao peh keh hyü-to nying ky'üoh.”

> 13 耶穌講，“爾許好畀渠喫。”門徒講，“我許自己只有五個餅兩梗魚；若弗去買無告好畀箇許多人喫。”

·14 Ing-yü nön-nying mao ng-ts'in. Yia-su teh meng-du kông, “Peh ge-he ng-zih ih-da, zo-lôh.”

> 14 因爲男人毛五千。耶穌搭門徒講，“畀渠許五十一{埭}，坐落。”

·15 Meng-du z-t'ih tso, peh cong-nying zo-lôh.

> 15 門徒是{剔}做，畀衆人坐落。

·16 Yia-su do keh ng-ke ping liang-kwang ng, deo hyiang-t'in coh-zia, p'ah-k'e; kao-fu meng-du hao pa ze cong-nying min-zin.

> 16 耶穌馱箇五個餅兩梗魚，頭向天祝謝，𤖼開；交付門徒好擺在衆人面前。

·17 Tu ky'üoh-ku, yi ky'üoh-pao: ky'üoh-dzing-keh ling-se siu-zih, zih-nyi lo.

> 17 都喫過，又喫飽：喫剩個零碎收拾，十二籮。

·18 YIA-SU ön-cong tao-kao, meng-du ah jü-de; Yia-su meng ge-he kông, “Cong-nying kông Ngô z kæh-nying?”

> 18 耶穌暗中禱告，門徒也聚隊；耶穌問渠許講，“衆人講我是何人？”

·19 Ge-he we-teh kông, “Yiu-sih kông z 'Ang si-li Iah-'ön; yiu-sih kông z Yi-li-ô; wæ-yiu kông z ku-z-tsih ih-ke sin-ts-nying weh-cün-le.”

> 19 渠許回答講，“有些講是行洗禮約翰；有些講是以利亞；還有講是古時節一個先知人活轉來。”

·20 Yia-su teh ge-he kông, “Ng-he kông Ngô z kæh-nying?” Pi-teh we-teh kông, “Zông-ti-keh Kyi-toh.”

> 20 耶穌搭渠許講，“爾許講我是何人？”彼得回答講，“上帝個基督。”

·21 Ge ziu coh-fu ge-he, keh shih-wa feh iao teh bih-nying kông.

> 21 渠就囑咐渠許，箇說話弗要搭別人講。

·22 Yi kông, “Nying-keh N-ts pih iao ziu hyü-to k'u-næn, bi tsiang-lao tsi-s-tsiang teh doh-shü-nying in-ky'i, ping-ts'ia bi ge-he tsông-s, di-sæn nyih weh-cün-le.”

> 22 又講，“人個兒子必要受許多苦難，被長老祭司長搭讀書人厭棄，幷且被渠許妝死，第三日活轉來。”

·23 Tse teh ge-he cong-nying kông, “Ziah yiu nying iao keng Ngô, tsong k'eh-djü z-keh sing-siang, nyih-nyih gwæn z-kyi zih-z-kô, keng Ngô.

> 23 再搭渠許衆人講，“若有人要跟我，總克除自個心想，日日擐自己十字架，跟我。

·24 Væn-pah iao pao-jün z-kyi sing-ming we sông ge; yü Ngô k'eng sông sing-ming cü-ts, we pao-jün ge.

> 24 凡百要保全自己性命會喪渠；爲我肯喪性命主子，會保全渠。

·25 Ziah yiu nying teh-djôh t'ong-t'in-'ô, z-kyi sông-gao, yiu zah-m hao-c'ü?

> 25 若有人得着統天下，自己喪爻，有甚麼好處？

·26 Væn-pah ôh-nying-siang Ngô teh Ngô dao-li cü-ts, Nying-keh N-ts yiu Z-kyi teh Vu-ts'ing teh sing-zin t'in-s-keh yüong-wa le z-'eo, ah pih-ding iao ôh-nying-siang keh nying.

> 26 凡百惡人相我搭我道理主子，人個兒子有自己搭父親搭聖善天使個榮華來時候，也必定要惡人相箇人。

·27 Ngô lao-zih teh ng kông, Gyi ze-i yiu nying, vong s ts-zin, we mông-djôh Zông-ti-keh koh.”

> 27 我老實搭爾講，徛在{倚}有人，朆死之前，會望着上帝個國。”

·28 KEH shih-wa yi-'eo mao pæh nyih, Yia-su ta Pi-teh Iah-'ön Ngô-kôh, tseo-zông sæn tao-kao.

> 28 箇說話以後毛八日，耶穌帶彼得約翰雅各，走上山禱告。

·29 Yia-su tao-kao z-'eo, min-lin ke-pin ying-ziang, i-zông shih-bah fæh-kwông.

> 29 耶穌禱告時候，面臉改變形象，衣裳雪白發光。

·30 Yiu liang-ke nying teh Ge ze-teh kông, ziu-z Mo-si teh Yi-li-ô;

> 30 有兩個人搭渠在{搭}講，就是摩西搭以利亞；

·31 ge-he ze yüong-wa cong-yiang c'ih-yin, kông Yia-su ky'ü-si z-kön, ziu-z ze Yia-lu-sæh-lang tsiang-le iao tso-zing.

> 31 渠許在榮華中央出現，講耶穌去世事幹，就是在耶路撒冷將來要做成。

·32 Pi-teh teh jü-de cü-ts tu bi-gyün kw'eng-k'e: sing-gao, ziu mông-djôh Yia-su-keh yüong-wa, wæ-yiu jü-de gyi-kæn liang-ke nying.

> 32 彼得搭聚隊主子都疲倦睏去：醒爻，就望着耶穌個榮華，還有聚隊徛{簡}兩個人。

·33 Ge-he bih-k'e z-'eo, Pi-teh teh Yia-su kông, “Sin-sang, ngô-he ze-i ting hao: ngô-he hao tæh sæn-ting tsiang-bong; ih-ting peh Ng, ih-ting peh Mo-si, ih-ting peh Yi-li-ô:” ge su kông shih-wa ge-z tu feh hyiao-teh.

> 33 渠許別開時候，彼得搭耶穌講，“先生，我許在{倚}頂好：我許好搭三頂帳篷；一頂畀爾，一頂畀摩西，一頂畀以利亞：”渠所講說話渠自都弗曉得。

·34 Kông wa z-'eo, yiu ih-tu yüing ke-lôh-le: ge-he tsing yüing li-min meng-du p'ô-gyü.

> 34 講話時候，有一堵雲蓋落來：渠許進雲裏面門徒怕懼。

·35 Jong yüing-li yiu sing-ing c'ih-le, kông, “Keh z Ngô ts'ing-e-keh N-ts: ng-he iao t'ing Ge.”

> 35 從雲裏有聲音出來，講，“箇是我親愛個兒子：爾許要聽渠。”

·36 Keh sing-ing le z-'eo, tsih-yiu Yia-su Z-kyi ze-teh. Meng-du feh kông, ge-he su mông-djôh z-kön keh z-'eo ih-ting feh teh bih-nying kông.

> 36 箇聲音來時候，只有耶穌自己在{搭}。門徒弗講，渠許所望着事幹箇時候一{丁}弗搭別人講。

·37 DI-NYI nyih, ge-he tseo-lôh sæn, yiu hyü-to nying tsih Yia-su.

> 37 第二日，渠許走落山，有許多人接耶穌。

·38 Nen-cong ih-ke nying ao-hyiang, kông, “Sin-sang, gyiu Ng mông-mông ngô n-ts; ing-yü z ngô doh-ke n-ts.

> 38 內中一個人{詨}響，講，“先生，求爾望望我兒子；因爲是我獨個兒子。

·39 Yiu ih-ke kyü vu-djôh ge, ziu mah-ding si-ky'i-le; tsông ge ts'iu-kying-bæh-kweh, k'eo t'u bah-væh; tsông ge ziu siang, kyü c'ih-k'e z næn.

> 39 有一個鬼附着渠，就驀定嘶起來；妝渠抽筋拔骨，口吐白{汎}；妝渠受傷，鬼出去是難。

·40 Ngô gyiu Ng-keh meng-du kön ge c'ih; ge-he feh neng-keo.”

> 40 我求爾個門徒趕渠出；渠許弗能夠。”

·41 Yia-su we-teh kông, “Be-nyih feh siang-sing-keh si-de! Ngô wæ iao teh ng-he jü-de tao kyi-z, wæ iao zing-ne ng-he tao kyi-z? Ng-keh n-ts ta i le.”

> 41 耶穌回答講，“悖逆弗相信個世代！我還要搭爾許聚隊到幾時，還要忍耐爾許到幾時？爾個兒子帶{倚}來。”

·42 Ge le z-'eo, kyü yi tsông ge tih-tao ts'iu-kying-bæh-kweh. Yia-su tsah-væh we-u kyü, i-hao keh siao-nying, kao peh ge pang.

> 42 渠來時候，鬼又妝渠跌倒抽筋拔骨。耶穌責罰穢污鬼，醫好箇小人，交畀渠伯。

·43 Cong-nying mông-djôh Zông-ti-keh do neng-kön tu hyi-gyi. Cong-nying ze-kæn hyi-gyi Yia-su ih-ts'ih su tso z-'eo, Yia-su teh meng-du kông,

> 43 衆人望着上帝個大能幹都希奇。衆人在{簡}希奇耶穌一切所做時候，耶穌搭門徒講，

·44 “Nying-keh N-ts tsiang-le iao song peh nying-keh siu-li: keh shih-wa ng-he hao k'ông ze ng-tô-li.”

> 44 “人個兒子將來要送畀人個手裏：箇說話爾許好囥在耳朵裏。”

·45 Ge-he feh tong keh shih-wa; z ing-zông, peh ge-he feh ming-bah: ah feh kön meng Ge keh shih-wa-keh i-s.

> 45 渠許弗懂箇說話；是隱藏，畀渠許弗明白：也弗敢問渠箇說話個意思。

·46 MENG-DU ziu jü-de nyi-leng, nô-ih-ke iao sön do.

> 46 門徒就聚隊議論，哪一個要算大。

·47 Yia-su hyiao-teh ge-he sing-li-keh nyi-leng, ziu ta ih-ke siao-nying, peh ge gyi ze Z-kyi sing-pin,

> 47 耶穌曉得渠許心裏個議論，就帶一個小人，畀渠徛在自己身邊，

·48 teh meng-du kông, “Ziah yiu nying yü Ngô-keh ming-deo tsiao-tsih keh siao-nying, ziu-z tsiao-tsih Ngô: ziah yiu nying tsiao-tsih Ngô, ziu-z tsiao-tsih ts'a Ngô le cü-ts: ng-he cong-nying li-min ting siao cü-ts we tso do.”

> 48 搭門徒講，“若有人爲我個名頭招接箇小人，就是招接我：若有人招接我，就是招接差我來主子：爾許衆人裏面頂小主子會做大。”

·49 Iah-'ön ziu kông, “Sin-sang, ngô-he mông-djôh ih-ke nying yüong Ng-keh ming-deo kön-c'ih kyü; ngô-he tsu-lao ge, ing-yü ge feh keng ngô-he.”

> 49 約翰就講，“先生，我許望着一個人用爾個名頭趕出鬼；我許阻牢渠，因爲渠弗跟我許。”

·50 Yia-su teh ge kông, “Feh iao tsu-lao ge: feh tso ngô-he te-deo ziu-z ngô-he-keh pông-siu.”

> 50 耶穌搭渠講，“弗要阻牢渠：弗做我許對頭就是我許個幫手。”

·51 YIA-SU sing t'in nyih-ts kw'a tao, Ge ziu k'ô-ding cü-i tao Yia-lu-sæh-lang k'e,

> 51 耶穌升天日子快到，渠就揢定主意到耶路撒冷去，

·52 tang-fæh ts'a-s ku-sin: ge-he ziu k'e, tseo-tsing Sæh-mô-li-ô ih-ke hyiang-ts'eng, yü Ge bi-bæn.

> 52 打發差使過先：渠許就去，走進撒馬利亞一個鄉村，爲渠備辦。

·53 Keh ts'eng-zông nying feh tsiao-tsih Ge, ing-yü Ge hyiang Yia-lu-sæh-lang k'e.

> 53 箇村上人弗招接渠，因爲渠向耶路撒冷去。

·54 Ge meng-du Ngô-kôh teh Iah-'ön mông-djôh keh z-kön, ziu kông, “Cü, Ng iao ngô-he feng-fu ho jong t'in kông-lôh, mih-gao ge-he feh, ziang zin-deo Yi-li-ô su tso?”

> 54 渠門徒雅各搭約翰望着箇事幹，就講，“主，爾要我許吩咐火從天降落，滅爻渠許弗，像前頭以利亞所做？”

·55 Yia-su le-cün tsah-væh ge-he, kông, “Ng-keh sing tsa-sang ng-he z-kyi feh hyiao-teh.

> 55 耶穌{擂}轉責罰渠許，講，“爾個心怎生爾許自己弗曉得。

·56 Nying-keh N-ts feh-z le djü-mih nying-keh sing-ming, z le kyiu ge.” Ge-he ziu tao bih-ke hyiang-ts'eng k'e.

> 56 人個兒子弗是來除滅人個性命，是來救渠。”渠許就到別個鄉村去。

·57 Ge-he tseo lu z-'eo, yiu ih-ke nying teh Ge kông, “Cü, Ng feh-leng tao 'ah-yi k'e ngô iao keng Ng.”

> 57 渠許走路時候，有一個人搭渠講，“主，爾弗論到{何}{裏}去我要跟爾。”

·58 Yia-su teh ge kông, “Wu-li yiu dong, t'in-k'ong-keh tiao yiu k'o; dæn-z Nying-keh N-ts m-yiu su-ze djü.”

> 58 耶穌搭渠講，“狐狸有洞，天空個鳥有窠；但是人個兒子無有所在住。”

·59 Yi teh ih-ke nying kông, “Keng Ngô le.” Ge kông, “Cü, peh ngô cün-k'e sin ön-tsông ngô pang.”

> 59 又搭一個人講，“跟我來。”渠講，“主，畀我轉去先安葬我伯。”

·60 Yia-su teh ge kông, “Peh s-nying tsông ge s-nying; ng k'e djün Zông-ti-keh koh.”

> 60 耶穌搭渠講，“畀死人葬渠死人；爾去傳上帝個國。”

·61 Wæ-yiu ih-ke nying kông, “Cü, ngô we keng Ng; tsih-z ngô u-li nying peh ngô sin k'e feng-bih.”

> 61 還有一個人講，“主，我會跟爾；只是我{烏}裏人畀我先去分別。”

·62 Yia-su teh ge kông, “Siu nyih li-sao, ngæn hyiang-'eo cü-ts, z feh 'eh-djôh Zông-ti-keh koh.”

> 62 耶穌搭渠講，“手捏犁❓，眼向後主子，是弗合着上帝個國。”


## Lk. 10.

> Lk. 10.

**_1 Kyi-toh ts'a ts'ih-zih-ke meng-du k'e djün-dao tso gyi-z; 17 feng-fu ge feh iao yü kyü voh ge hwön-hyi, yü ming-z sia ze t'in iao hwön-hyi; 21 Yia-su kön-zia Ge Vu-ts'ing-keh eng-yü; 23 Ge Z-keh pah-sing yiu foh; 25 t'ong-ts kao leh-fæh sin-sang tsa neng-keo teh-kyiu, yi t'ong-ts ge kæh-nying z ge ling-sô; 41 p'i-bing Mô-da, ts'ing-tsæn Mô-li-ô._**

> **_1 基督差七十個門徒去傳道做奇事；17 吩咐渠弗要爲鬼服渠歡喜，爲名字寫在天要歡喜；21 耶穌感謝渠父親個恩惠；23 渠自個百姓有福；25 通知教律法先生怎能夠得救，又通知渠何人是渠鄰舍；41 批評馬大，稱讚馬利亞。_**

·1 KEH z-kön ts-'eo Cü yi sih-lih ts'ih-zih-ke nying, liang-ke liang-ke ts'a ge-he sin tao Ge su iao tao-keh kôh zing-li kôh di-fông.

> 1 這事幹之後主又設立七十個人，兩個兩個差渠許先到渠所要到個各城裏各地方。

·2 Cü teh ge-he kông, “Nyin-zing da-joh, tso kong nying siao: su-i ng-he hao gyiu siu-keh Cü-nying-kô ts'a kong-nying k'e siu-keh.

> 2 主搭渠許講，“年成大熟，做工人少：所以爾許好求收割主人家差工人去收割。

·3 Ng-he k'e: Ngô ts'a ng-he ziang siao-yiang tseo-tsing za-lông cong-yiang.

> 3 爾許去：我差爾許像小羊走進豺狼中央。

·4 Iao-yü, pao-voh, 'a, tu feh iao ta: lu-zông ah feh iao ts'ing nying ön.

> 4 腰圍，包袱，鞋，都弗要帶：路上也弗要請人安。

·5 Jü-bin tseo-tsing kæh-nying u-li, ing-ke sin kông, ‘Dæn-nyün bing-ön ling-djôh keh-veng nying-kô.’

> 5 隨便走進何人{烏}裏，應該先講，‘但願平安臨着箇份人家。’

·6 Keh-veng nying-kô ziah yiu ing-ke teh-djôh bing-ön-keh nying, ng-he-keh bing-ön we ling-djôh ge: ziah feh-z, ning-gyiu we kyü peh ng-he.

> 6 箇份人家若有應該得着平安個人，爾許個平安會臨着渠：若弗是，仍舊會歸畀爾許。

·7 Djü ze keh-veng nying-kô, ge-he kyüong-ing ng-keh meh-z hao ky'üoh hao hæh: ing-yü kong-nying teh-djôh ge kong-din z ing-ke. Feh iao jong keh-veng peng-ku bih-veng.

> 7 住在箇份人家，渠許供應爾個物事好喫好喝：因爲工人得着渠工鈿是應該。弗要從箇份搬過別份。

·8 Jü-bin tseo-tsing nô zing-li, ge-he ziah tsiao-tsih ng-he, su pa ze ng min-zin hao ky'üoh:

> 8 隨便走進哪城裏，渠許若招接爾許，所擺在爾面前好喫：

·9 yiu bing-nying i ge hao, wæ iao teh ge-he kông, ‘Zông-ti-keh koh z teh ng-he gying-gao.’

> 9 有病人醫渠好，還要搭渠許講，‘上帝個國是搭爾許近爻。’

·10 Jü-bin tseo-tsing nô zing-li, ziah feh tsiao-tsih ng-he, hao tseo-tao ka-zông, kông,

> 10 隨便走進哪城裏，若弗招接爾許，好走到街上，講，

·11 ‘Ziu-z ng-he zing-li-keh hwe-dzing, üong ze ngô kyiah, ngô-he hyiang ng-he tæn-lôh: dæn-z keh-yiang iao hyiao-teh , Zông-ti-keh koh z teh ng-he gying-gao.’

> 11 ‘就是爾許城裏個灰塵，壅在我腳，我許向爾許撣落：但是箇樣要曉得，上帝個國是搭爾許近爻。’

·12 Ngô teh ng kông, Tao sing-p'ön nyih, Su-to-mô-keh ying-væh pi keh zing-li wæ ky'ing.

> 12 我搭爾講，到審判日，所多馬個刑罰比箇城裏還輕。

·13 “Ng Ko-læh-sing yiu 'o! ng Pah-se-da yiu 'o! ing-yü ze ng-he cong-yiang su tso-keh gyi-z, ziah tso ze T'e-lo Si-teng, ge tsao-yi zo ze di p'i-mô ta-hwe hwe-ke.

> 13 “爾哥拉汛有禍！爾伯賽大有禍！因爲在爾許中央所做個奇事，若做在推羅西頓，渠早已坐在地披麻戴灰悔改。

·14 Tao sing-p'ön nyih, T'e-lo, Si-teng keh ying-væh pi ng-he wæ ky'ing.

> 14 到審判日，推羅，西頓箇刑罰比爾許還輕。

·15 Kô-pah-nong, ng yi-kying sing tao t'in, tsiang-le iao fæn-lôh tao ing-s.

> 15 迦百農，爾已經升到天，將來要反落到陰司。

·16 “T'ing ng-he cü-ts ziu-z t'ing Ngô; in-ky'i ng-he, ziu-z in-ky'i Ngô, in-ky'i Ngô ziu-z in-ky'i ts'a Ngô le Cü-ts.”

> 16 “聽爾許主子就是聽我；厭棄爾許，就是厭棄我，厭棄我就是厭棄差我來主子。”

·17 Keh ts'ih-zih meng-du ting hwön-hyi cün-le, kông, “Cü, yü Ng-keh ming-deo lin kyü tu voh ngô-he.”

> 17 箇七十門徒頂歡喜轉來，講，“主，爲爾個名頭連鬼都服我許。”

·18 Yia-su teh ge-he kông, “Ngô mông-djôh Sæh-dæn ziang sin-din jong t'in tih-lôh.

> 18 耶穌搭渠許講，“我望着撒但像閃電從天跌落。

·19 Ngô s-peh ng-he gyün-ping hao dæh zô teh zô-hyih, æh-voh dziu-dih ih-ts'ih-keh neng-kön: m-yiu ih-yiang we 'e ng-he.

> 19 我賜畀爾許權柄好踏蛇搭蛇蠍，壓服仇敵一切個能幹：無有一樣會害爾許。

·20 Dæn-z feh iao yü kyü voh ng-he hwön-hyi; iao yü ng-he-keh ming-z sia ze t'in hwön-hyi.”

> 20 但是弗要爲鬼服爾許歡喜；要爲爾許個名字寫在天歡喜。”

·21 Keh z-'eo Yia-su ze-ü Sing-Ling ting hwön-hyi, kông, “Vu-ts'ing, Ngô zia-zia Ng, t'in-di-keh Cü, ing-yü Ng tsô-lao keh-sih z-kön feh peh ts'ong-ming ze-neng cü-ts hyiao-teh, z hyin-c'ih peh siao-nying: Vu-ts'ing, nyün-z, ing-yü z Ng su hwön-hyi-keh ts-i.

> 21 箇時候耶穌在於聖靈頂歡喜，講，父親，我謝謝爾，天地個主，因爲爾遮牢箇些事幹弗畀聰明才能主子曉得，是顯出畀小人：父親，{?原}是，因爲是爾所歡喜個旨意。

·22 Væn-veh tu z Ngô Vu-ts'ing kao-de Ngô: djü Vu-ts'ing ts-nga, m-nying sih-teh N-ts; djü N-ts, teh N-ts k'eng hyin-c'ih peh ge cü-ts ts-nga, m-nying sih-teh Vu-ts'ing.

> 22 萬物都是我父親交代我：除父親之外，無人識得兒子；除兒子，搭兒子肯顯出畀渠主子之外，無人識得父親。

·23 Ziu le-cün, ön-cong teh meng-du kông, “Mông-djôh ng-he su mông z-kön, ge-keh ngæn yiu foh:

> 23 就{擂}轉，暗中搭門徒講，“望着爾許所望事幹，渠個眼有福：

·24 Ngô teh ng kông, Yiu hyü-to sin-ts-nying teh wông-ti siang mông ng-he su mông-djôh; vong mông-djôh-ku; siang t'ing ng-he su t'ing-djôh, vong t'ing-djôh-ku.”

> 24 我搭爾講，有許多先知人搭皇帝想望爾許所望着；朆望着過；想聽爾許所聽着，朆聽着過。”

·25 YIU ih-ke kao leh-fæh sin-sang gyi-ky'i s-s Yia-su, kông, “Sin-sang, ngô ing-ke tsa tso-fæh hao teh-djôh üong-yün weh-ming?”

> 25 有一個教律法先生徛起試試耶穌，講，“先生，我應該怎做法好得着永遠活命？”

·26 Yia-su teh ge kông, “Leh-fæh tsa-sang sia-lôh? ng tsa doh-fæh?”

> 26 耶穌搭渠講，“律法怎生寫落？爾怎讀法？”

·27 Ge we-teh kông, “Ng ing-ke zing-sing, zing-ling, zing-lih, zing-i, e-kying Cü ng-keh Zông-ti; ing-ke e-sih ling-sô teh z-kyi ih-yiang.”

> 27 渠回答講，“爾應該盡心，盡靈，盡力，盡意，愛敬主爾個上帝；應該愛惜鄰舍搭自己一樣。”

·28 Yia-su teh ge kông, “Ng we-teh feh dzæn: t'ih tso ziu hao weh.

> 28 耶穌搭渠講，“爾回答弗賺：{剔}做就好活。

·29 Ge z iao sön z tsing-dzih, teh Yia-su kông, “Ngô ling-sô z kæh-nying?”

> 29 渠自要算自正直，搭耶穌講，“我鄰舍是何人？”

·30 Yia-su we-teh kông, “Yiu ih-ke nying jong Yia-lu-sæh-lang tseo-lôh Yia-li-ko; p'ong-djôh gyiang-dao, ge-he pôh ge i-zông, tang-siang ge, pön-s-pön-weh tön-gao diao-k'e.

> 30 耶穌回答講，“有一個人從耶路撒冷走落耶利哥；碰着強盜，渠許剝渠衣裳，打傷渠，半死半活斷爻趒去。

·31 Ziu yiu ih-ke tsi-s jong keh-da lu tseo-lôh: mông-djôh keh nying, ziu bi-ku keh-pin tseo-k'e.

> 31 就有一個祭司從箇{埭}路走落：望着箇人，就避過箇邊走去。

·32 Wæ-yiu ih-ke Li-vi nying tao keh su-ze, tseo-le mông, ah bi-ku keh-pin k'e.

> 32 還有一個利未人到箇所在，走來望，也避過箇邊去。

·33 Yi yiu ih-ke ku-lu Sæh-mô-li-ô nying, tseo-tao ge su-ze: ih mông-djôh, ziu fæh z-pe-sing,

> 33 又有一個過路撒馬利亞人，走到渠所在：一望着，就發慈悲心，

·34 tseo-tao sing-pin, tang-siang su-ze pao hao, do yiu teh tsiu fu hao; tông ge gyi-zông z-keh cong-sang, ta tao k'ah-tin, tsiao-ku ge.

> 34 走到身邊，打傷所在包好，馱油搭酒敷好；擋渠騎上自個衆生，帶到客店，照顧渠。

·35 Di-nyi nyih ky'i-sing z-'eo, do-c'ih nyi-din nying-ts kao peh tin-cü, teh ge kông, ‘Ng iao tsiao-ku ge; ziah-z yüong to, ngô cün-le we wæn ng.’

> 35 第二日起身時候，馱出二鈿銀子交畀店主，搭渠講，‘爾要照顧渠；若是用多，我轉來會還爾。’

·36 Tsiao ng mông-le, keh sæn-ke nying nô-ih-ke z p'ong-djôh gyiang-dao cü-ts-keh ling-sô?”

> 36 照爾望來，箇三個人哪一個是碰着強盜主子個鄰舍？”

·37 Ge kông, “E-lin ge cü-ts ziu-z.” Yia-su ziu teh ge kông, “Ng k'e, tsiao ge t'ih tso.”

> 37 渠講，“哀憐渠主子就是。”耶穌就搭渠講，“爾去，照渠{剔}做。”

·38 GE-HE tseo-lu z-'eo, Yia-su tseo-tsing ih-ke hyiang-ts'eng: yiu ih-ke nyü-nying ming-z Mô-da nying-tsih Ge tao u-li.

> 38 渠許走路時候，耶穌走進一個鄉村：有一個女人名字馬大迎接渠到{烏}裏。

·39 Mô-da yiu ih-ke ts-me ming-z Mô-li-ô, ge zo ze Yia-su kyiah-zin, t'ing Ge kông.

> 39 馬大有一個姊妹名字馬利亞，渠坐在耶穌腳前，聽渠講。

·40 Mô-da yü kyüong-ing z-kön to sing-li hông-mông; tseo-le kông, “Cü, ngô ts-me 'eo ngô ih-ke nying bæn kyüong-ing Ng feh kwön-tsiang? Ao ge le pông-zu ngô.

> 40 馬大爲供應事幹多心裏慌忙；走來講，“主，我姊妹{候}我一個人辦供應爾弗管帳？{詨}渠來幫助我。

·41 Yia-su we-teh ge kông, “Mô-da, Mô-da, ng iu-zeo hyü-to z-kön sing-li mông-lön:

> 41 耶穌回答渠講，“馬大，馬大，爾憂愁許多事幹心裏忙亂：

·42 dæn-z ih-yiang z iao-kying: keh hao z-kön Mô-li-ô yi-kying kæn-djôh, feh neng deh k'e.”

> 42 但是一樣是要緊：箇好事幹馬利亞已經揀着，弗能奪去。”


## Lk. 11.

> Lk. 11.

**_1 Kyi-toh kao meng-du tsa tao-kao, yi ing-ke z-k'eh tao-kao: 11 Zông-ti ziu we s-peh ngô hao meh-z. 14 Kön-c'ih ô-lao kyü, tsah-væh sih-doh-keh Fæh-li-se nying: 28 kông kæh-nying yiu foh: 29 djün-dao peh pah-sing, 37 tsah-væh Fæh-li-se nying, doh-shü-nying teh kao leh-fæh sin-sang, yü ge z kô-mao yü-zin._**

> **_1 基督教門徒怎禱告，又應該時刻禱告：11 上帝就會賜畀我好物事。14 趕出啞佬鬼，責罰褻瀆個法利賽人：28 講何人有福：29 傳道畀百姓，37 責罰法利賽人，讀書人搭教律法先生，爲渠是假冒僞善。_**

·1 YIA-SU ze ih-ke di-fông tao-kao. Tao-kao wön, yiu ih-ke meng-du teh Ge kông, “Cü, kao ngô-he tao-kao, ziang Iah-'ön kao ge meng-du.

> 1 耶穌在一個地方禱告。禱告完，有一個門徒搭渠講，“主，教我許禱告，像約翰教渠門徒。

·2 Yia-su teh ge-he kông, “Ng-he tao-kao ing-ke kông, “Ngô-he Vu-ts'ing ze t'in-zông, dæn-nyün cong-nying tseng-kying Ng sing-zin-keh ming-deo. Dæn-nyün Ng-keh koh we le. Dæn-nyün Ng-keh ts-i we tso-zing ze di ziang ze t'in.

> 2 耶穌搭渠許講，“爾許禱告應該講，“我許父親在天上，但願衆人尊敬爾聖善個名頭。但願爾個國會來。但願爾個旨意會做成在地像在天。

·3 Su iao-keh liang-zih nyih-nyih s-peh ngô-he.

> 3 所要個糧食日日賜畀我許。

·4 Sô-min ngô-he ze; ing-yü ngô-he ah sô-min væn-pah ky'in ngô-he-keh tsa. Feh iao peh ngô-he p'ong-djôh mi-'oh; kyiu ngô-he t'eh-c'ih hyüong-ôh.”

> 4 赦免我許罪；因爲我許也赦免凡百欠我許個債。弗要畀我許碰着迷惑；救我許脫出兇惡。”

·5 Yi teh ge-he kông, “Ng-he cong-yiang kæh-nying yiu ih-ke bong-yiu, pön-yia tseo tao ge u-li, kông, ‘Bong-yiu, tsia sæn-ke ping peh ngô;

> 5 又搭渠許講，“爾許中央何人有一個朋友，半夜走到渠{烏}裏，講，‘朋友，借三個餅畀我；

·6 ing-yü ngô yiu ih-ke ku-lu bong-yiu tao ngô u-li, ngô m-kao hao kyüong-ing ge;’

> 6 因爲我有一個過路朋友到我{烏}裏，我無告好供應渠；’

·7 li-min cü-ts we-teh kông, ‘Hyiao ts'ao ngô: meng yi-kying kwæn-gao, ngô teh n-nô ze min-zông; ngô feh neng nang-ky'i do peh ng.’

> 7 裏面主子回答講，‘{=休要}吵我：門已經關爻，我搭兒女在眠牀；我弗能{儜}起馱畀爾。’

·8 Ngô teh ng kông, Shü-tsih feh yü bong-yiu zing-veng, feh nang-ky'i do peh ge; yü ge feh hyih, pih-ding nang-ky'i, do peh ge i ge yüong-dziang.

> 8 我搭爾講，雖只弗爲朋友情分，弗{儜}起馱畀渠；爲渠弗歇，必定{儜}起，馱畀渠依渠用場。

·9 Ngô yi teh ng kông, Ng-he gyiu, tsong we peh ng; zing, tsong-we zing-djôh; k'ao meng, tsong we k'e peh ng.

> 9 我又搭爾講，爾許求，總會畀爾；尋，總會尋着；敲門，總會開畀爾。

·10 Ing-yü væn-pah gyiu-keh we teh-djôh; zing-keh we zing-djôh; k'ao meng-keh we k'e peh ge.

> 10 因爲凡百求個會得着；尋個會尋着；敲門個會開畀渠。

·11 “Ng-he cong-yiang tso pang-keh, ziah-z n-ts le t'ao ih-ke ping, kæh-nying we peh ge ih-kw'e zih-deo? le t'ao ih-kwang ng, kæh-nying we peh ge ih-kwang zô tông ng?

> 11 “爾許中央做伯個，若是兒子來討一個餅，何人會畀渠一塊石頭？來討一梗魚，何人會畀渠一梗蛇當魚？

·12 le t'ao ih-ke kyi-ts, we peh ge ih-ke zô-shih feh?

> 12 來討一個雞子，會畀渠一個蛇蠍弗？

·13 Ng-he shü-tsih z ôh-nying, ah hyiao-teh do hao meh-z peh n-nô, 'o-hyüông t'in-zông Vu-ts'ing feh kang-kô iao s Sing-Ling peh gyiu Ge cü-ts?”

> 13 爾許雖只是惡人，也曉得馱好物事畀兒女，何況天上父親弗更加要賜聖靈畀求渠主子？”

·14 YIA-SU kön-c'ih ih-ke kyü, z ô-lao kyü. Kyü c'ih-le, ô-lao ziu kông wa; cong-nying tu hyi-gyi.

> 14 耶穌趕出一個鬼，是啞佬鬼。鬼出來，啞佬就講話；衆人都希奇。

·15 Nen-cong yiu-sih kông, “Ge z k'ao-djôh kyü-wông Bih-si-poh  kön-c'ih kyü.”

> 15 內中有些講，“渠是靠着鬼王別西卜趕出鬼。”

·16 Wæ-yiu nying s-s Ge, iao Ge jong t'in hyin-c'ih dziao-deo.

> 16 還有人試試渠，要渠從天顯出兆頭。

·17 Yia-su hyiao-teh ge-he i-s, teh ge-he kông, “Væn-pah koh-veng feng-k'e siang-tsang, tsong we pin hông-di; ih-kô feng-k'e siang-tsang, tsong we se-ba.

> 17 耶穌曉得渠許意思，搭渠許講，“凡百國{?分}分開相爭，總會變荒地；一家分開相爭，總會衰敗。

·18 Ziah-z Sæh-dæn feng-k'e siang-tsang, ge koh-veng tsa-sang lih-teh-lao? ing-yü ng-he kông Ngô z k'ao-djôh Bih-si-poh kön-c'ih kyü.

> 18 若是撒但分開相爭，渠國{?分}怎生立得牢？因爲爾許講我是靠着別西卜趕出鬼。

·19 Ngô kön-c'ih kyü ziah-z k'ao-djôh Bih-si-poh, ng z-keh n-ts kön-c'ih kyü z k'ao-djôh kæh-nying? Su-i ge-he we sing-p'ön ng.

> 19 我趕出鬼若是靠着別西卜，爾自個兒子趕出鬼是靠着何人？所以渠許會審判爾。

·20 Ngô kön-c'ih kyü ziah-z k'ao-djôh Zông-ti-keh tsih-mih-deo, Zông-ti-keh koh yi-kying ling-djôh ng-he.

> 20 我趕出鬼若是靠着上帝個節末頭，上帝個國已經臨着爾許。

·21 Yiu ih-ke hao-hön tsiah kw'e-kæh ta kyüing-ky'i pao-wu z-kyi u-li, keh z-'eo ge-keh kô-s tu pao-lao:

> 21 有一個好漢着盔甲帶軍器保護自己{烏}裏，箇時候渠個家私都保牢：

·22 dæn-z yiu neng-kön do-jü ge cü-ts tseo-le tang-ying ge, ziu deh ge su i-k'ao-keh kw'e-kæh teh kyüing-ky'i, feng-k'e ge-keh kô-s.

> 22 但是有能幹大如渠主子走來打贏渠，就奪渠所依靠個盔甲搭軍器，分開渠個家私。

·23 Feh teh Ngô jü-de cü-ts, ziu-z Ngô te-deo; feh teh Ngô siu-le cü-ts, ziu-z sæn-gao.

> 23 弗搭我聚隊主子，就是我對頭；弗搭我收來主子，就是散爻。

·24 “We-u kyü li-k'e nying-keh sing-zông, ziu ze m-shü hông-di tseo-le-tseo-k'e, zing ön-weng: zing-feh-djôh; ziu kông, ‘Ngô we tseo-cün tao tseo-c'ih-keh u-li k'e.’

> 24 “穢污鬼離開人個身上，就在無水荒地走來走去，尋安穩：尋弗着；就講，‘我會走轉到走出個{烏}裏去。’

·25 Tseo-tao mông-djôh li-min sao kön-zing, tsông-ky'i hao.

> 25 走到望着裏面掃乾淨，妝起好。

·26 Ziu k'e, ta ts'ih-ke kyü pi ge-z wæ ôh; tseo-tsing djü: keh nying 'eo-le-keh di-bu pi zin-deo kang-kô feh hao.”

> 26 就去，帶七個鬼比渠自還惡；走進住：箇人後來個地步比前頭更加弗好。”

·27 Yia-su kông keh-sih z-kön z-'eo, cong-nying li-min yiu ih-ke nyü-nying ao-ky'i-le, kông, “Sang-yiang Ng, ü Ng na cü-ts yiu foh.”

> 27 耶穌講箇些事幹時候，衆人裏面有一個女人{詨}起來，講，“生養爾，喂爾奶主子有福。”

·28 Yia-su kông, “Wæ-z t'ing-djôh Zông-ti dao-li pao-siu ge yiu foh.”

> 28 耶穌講，“還是聽着上帝道理保守渠有福。”

·29 Cong-nying tsi-le, Yia-su ziu kông, “Keh z hyüong-ôh si-de: ge siang gyiu gyi-z; djü sin-ts Iah-nô-keh gyi-z ts-nga tsong feh peh ge mông zah-m gyi-z.

> 29 衆人擠來，耶穌就講，“箇是兇惡世代：渠想求奇事；除先知約拿個奇事之外總弗畀渠望甚麼奇事。

·30 Ing-yü yi-zin Iah-nô tso gyi-z peh Nyi-nyi-vi nying mông, z-t'ih Nying-keh N-ts ah peh keh si-de mông.

> 30 因爲以前約拿做奇事畀尼尼微人望，是{剔}人個兒子也畀箇世代望。

·31 Nön-pin-keh nyü-wông tao sing-p'ön nyih-ts we jü-de nang-ky'i, ding keh si-de nying-keh ze: ing-yü ge jong di-keh zing-deo le t'ing Su-lo-meng ts'ong-ming shih-wa; dæn-z ze-i yiu pi Su-lo-meng wæ do.

> 31 南邊個女王到審判日子會聚隊{儜}起，定箇世代人個罪：因爲渠從地個盡頭來聽所羅門聰明說話；但是在{倚}有比所羅門還大。

·32 Nyi-nyi-vi nying tao sing-p'ön nyih-ts we jü-de nang-ky'i, ding keh si-de nying-keh ze: ing-yü ge-he t'ing Iah-nô-keh ky'ün-hwa, ziu hwe-ke; dæn-z ze-i yiu pi Iah-nô wæ do.

> 32 尼尼微人到審判日子會聚隊{儜}起，定箇世代人個罪：因爲渠許聽約拿個勸化，就悔改；但是在{倚}有比約拿還大。

·33 “M-yiu nying tin teng k'ông ze ing-zông su-ze, 'oh-tsia fông ze teo-'ô, tsong fông teng-de zông, peh tseo-tsing cü-ts hao mông-djôh keh liang-kwông.

> 33 “無有人點燈囥在隱藏所在，或者放在斗下，總放燈臺上，畀走進主子好望着箇亮光。

·34 Ngæn z sing-t'i-keh teng: ng-keh ngæn ziah-z liang, jün sing-t'i yiu kwông; ngæn ziah feh liang, jün sing-t'i z heh-ön.

> 34 眼是身體個燈：爾個眼若是亮，全身體有光；眼若弗亮，全身體是黑暗。

·35 Su-i, iao liu-sing ng-keh liang-kwông, min-teh heh-ön.

> 35 所以，要留心爾個亮光，免得黑暗。

·36 Ng jün sing-t'i ziah-z yiu kwông, 'ao-vu heh-ön, jün sing-t'i z ting liang, ziang teng t'eo-c'ih liang-kwông tsiao-djôh ng.”

> 36 爾全身體若是有光，毫無黑暗，全身體是頂亮，像燈透出亮光照着爾。”

·37 YIA-SU kông wa z-'eo, yiu ih-ke Fæh-li-se nying ts'ing Ge jü-de ky'üoh-væn: Ge tseo-tsing zo-zih.

> 37 耶穌講話時候，有一個法利賽人請渠聚隊喫飯：渠走進坐席。

·38 Keh Fæh-li-se nying mông-djôh Ge feh si siu ky'üoh-væn, ziu hyi-gyi.

> 38 箇法利賽人望着渠弗洗手喫飯，就希奇。

·39 Cü teh ge kông, “Ng-he Fæh-li-se nying wön-tsæn teh beng nga-min we si kön-zing; ng-he li-min din mön gyiang-wang hyüong-ôh.

> 39 主搭渠講，“爾許法利賽人碗盞搭盆外面會洗乾淨；爾許裏面墊滿強橫兇惡。

·40 Nge-beng-keh nying, zao nga-min Cü-ts ah ky'i feh-z zao ge li-min?

> 40 呆笨個人，造外面主子也豈弗是造渠裏面？

·41 Neng-ts yüong ng-he pe-beng li-min-keh meh-z tsiu-tsi nying; ng-he yiang-yiang ziu sön kyih-zing.

> 41 寗之用爾許杯盆裏面個物事賙濟人；爾許樣樣就算潔淨。

·42 Ng-he Fæh-li-se nying yiu 'o! ing-yü bôh-'o, yüing-hyiang, teh pah-yiang ts'e, zih-ku hyin-zông ih-ku, tsih-z feh liu-sing kong-nyi teh e-kying Zông-ti: dæn-z keh-yiang ing-ke tso, bih-yiang ah feh-k'o lôh-gao.

> 42 爾許法利賽人有禍！因爲薄荷，芸香，搭百樣菜，十股獻上一股，只是弗留心公義搭愛敬上帝：但是箇樣應該做，別樣也弗可落爻。

·43 Ng-he Fæh-li-se nying yiu 'o! ing-yü jü-we-dông hwön-hyi zo zông-yü, ka-z-zông hwön-hyi nying ts'ing ng ön.

> 43 爾許法利賽人有禍！因爲聚會堂歡喜坐上位，街市上歡喜人請爾安。

·44 Doh-shü-nying teh Fæh-li-se nying, ng-he kô-hao-nying yiu 'o! ing-yü ng-he ziang mông-feh-c'ih-keh veng-mo, tseo ze zông-min cü-ts feh hyiao-teh.”

> 44 讀書人搭法利賽人，爾許假好人有禍！因爲爾許像望弗出個墳墓，走在上面主子弗曉得。”

·45 Yiu ih-ke kao leh-fæh sin-sang teh Ge kông, “Sin-sang, Ng t'ih kông ah z k'ön-ky'ing ngô-he.”

> 45 有一個教律法先生搭渠講，“先生，爾{剔}講也是看輕我許。”

·46 Yia-su kông, “Ng-he kao leh-fæh sin-sang ah yiu 'o! ing-yü ng-he peh næn-tæn-keh djong-tæn fông ze bih-nying kyin-kæh-deo; keh djong-tæn, ng-he z-kyi lin ih-ke tsih-mih-deo fe bang-djôh ge.

> 46 耶穌講，“爾許教律法先生也有禍！因爲爾許畀難擔個重擔放在別人肩胛頭；箇重擔，爾許自己連一個節末頭{=弗會}碰着渠。

·47 Ng-he yiu 'o! ing-yü ng-he ky'i-zao sin-ts-nying-keh veng-mo, ng tsu-tsong su sæh.

> 47 爾許有禍！因爲爾許起造先知人個墳墓，爾祖宗所殺。

·48 Su-i, ng-he te-tsing ge, yi hwön-hyi ng tsu-tsong su tso: ing-yü ng-he tsu-tsong sæh ge, ng-he peh ge tso veng.

> 48 所以，爾許對證渠，又歡喜爾祖宗所做：因爲爾許祖宗殺渠，爾許畀渠做墳。

·49 Su-i keh-yü ts'ong-ming-keh Zông-ti kông, ‘Ngô we ts'a sin-ts-nying teh s-du tao ge-he su-ze; yiu-sih ge-he we tsông-s, yiu-sih kön ge c'ih;

> 49 所以箇位聰明個上帝講，‘我會差先知人搭使徒到渠許所在；有些渠許會妝死，有些趕渠出；

·50 jong zao t'in-di su liu-c'ih sin-ts-nying-keh hyüih tu meng keh-de t'ao-wæn;

> 50 從造天地所流出先知人個血都問箇代討還；

·51 jong Ô-pah-keh hyüih tao Sæh-kô-li-ô-keh hyüih, ziu-z sæh ze tsi-dæn teh sing-din cong-yiang.’ Ngô lao-zih teh ng kông, pih-ding meng keh-de t'ao-wæn.

> 51 從亞伯個血到撒加利亞個血，就是殺在祭壇搭聖殿中央，’我老實搭爾講，必定問箇代討還。

·52 Ng-he kao leh-fæh sin-sang yiu 'o! ing-yü ng deh ts-sih-keh so-z: ng-he z-kyi feh tseo-tsing, yi tsu-lao ze-teh tseo-tsing cü-ts.”

> 52 爾許教律法先生有禍！因爲爾奪知識個鎖匙：爾許自己弗走進，又阻牢在{搭}走進主子。”

·53 Yia-su teh ge-he kông keh shih-wa z-'eo, doh-shü-nying teh Fæh-li-se nying ting ky'i-'eng Ge, bön-meng Ge hyü-to shih-wa;

> 53 耶穌搭渠許講箇說話時候，讀書人搭法利賽人頂氣恨渠，盤問渠許多說話；

·54 s-'ô t'ing Ge, iao jong Ge k'eo-li su kông shih-wa kao Ge.

> 54 私下聽渠，要從渠口裏所講說話告渠。


## Lk. 12.

> Lk. 12.

**_1 Kyi-toh feng-fu meng-du kying-vông kô-hao z-kön, iao fông-tæn djün-dao: 13 Yia-su yüong ze-cü ts'ah-gao koh-ts'ông tse ky'i do-ting-keh pi-fông ts-ying pah-sing kying-vông t'ön-sing. 22 Ngô-he feh iao ku-yü siang si-zông meh-z, 31 ing-ke gyiu Zông-ti-keh koh, 33 tsiu-tsi gyüong-nying, 36 teng-'eo Cü tse le. 41 Kyi-toh-keh nu-boh iao cong-sing, 49 iao kying-vông pih-næn z-kön. 54 T'in-ky'i ge-he we bin-c'ih, eng-yü-keh nyih-ts ge-he bin-feh-c'ih, 58 iao vông-bi ying-væh._**

> **_1 基督吩咐門徒謹防假好事幹，要放膽傳道：13 耶穌用財主拆爻穀倉再起大{丁}個比方指引百姓謹防貪心。22 我許弗要過於想世上物事，31 應該求上帝個國，33 賙濟窮人，36 等候主再來。41 基督個奴僕要忠心，49 要謹防逼難事幹。54 天氣渠許會辨出，恩惠個日子渠許辨弗出，58 要防備刑罰。_**

·1 Keh z-'eo yiu kyi-væn nying jü-zih, yü-ts dæh-le-dæh-k'e, Yia-su sin teh meng-du kông, “Ng-he iao kying-vông Fæh-li-se nying-keh kao-shü, ziu-z kô-hao.

> 1 箇時候有幾萬人聚集，爲之踏來踏去，耶穌先搭門徒講，“爾許要謹防法利賽人個酵水，就是假好。

·2 M-yiu s-'ô z-kön fe lu-c'ih: m-yiu ing-mön z-kön fe peh nying hyiao-teh.

> 2 無有私下事幹{=弗會}露出：無有隱瞞事幹{=弗會}畀人曉得。

·3 Su-i ng-he ze ön-cong su kông, we peh nying ze ming-liang t'ing-djôh; ng-he ze vông-kæn p'oh ng-tô-deo kông-keh, yiu nying ze oh-zông djün-yiang.

> 3 所以爾許在暗中所講，會畀人在明亮聽着；爾許在房間覆耳朵頭講個，有人在屋上傳揚。

·4 “Ngô-keh bong-yiu, Ngô teh ng kông, Tsih we sæh sing-t'i, 'eo-deo bih-yiang feh neng tso, feh iao p'ô ge.

> 4 “我個朋友，我搭爾講，只會殺身體，後頭別樣弗能做，弗要怕渠。

·5 Ngô t'ong-ts ng-he ing-ke p'ô-keh: ziu-z sæh ng ts-'eo wæ-yiu gyün-ping tön ng lôh di-nyüoh Cü-ts; Ngô lao-zih teh ng kông, ng-he ing-ke p'ô Ge.

> 5 我通知爾許應該怕個：就是殺爾之後還有權柄斷爾落地獄主子；我老實搭爾講，爾許應該怕渠。

·6 Ng-tsih tsiang ky'i feh-z nyi-feng nying-ts hao ma? ze Zông-ti min-zin ih-tsih ah fe mông-kyi.

> 6 五隻雀豈弗是二分銀子好賣？在上帝面前一隻也{=弗會}忘記。

·7 Ziu-z ng-keh deo-fæh tu su-ku. Su-i feh iao p'ô: ng-he z pi hyü-to tsiang wæ kyü-djong.

> 7 就是爾個頭髮都數過。所以弗要怕：爾許是比許多雀還貴重。

·8 “Ngô teh ng kông, Væn-pah ze nying min-zin tsiao-nying Ngô, Nying-keh N-ts ze Zông-ti-keh t'in-s min-zin ah we tsiao-nying ge:

> 8 “我搭爾講，凡百在人面前招認我，人個兒子在上帝個天使面前也會招認渠：

·9 ze nying min-zin feh tsiao-nying Ngô cü-ts, ze Zông-ti-keh t'in-s min-zin ah feh tsiao-nying ge.

> 9 在人面前弗招認我主子，在上帝個天使面前也弗招認渠。

·10 Væn-pah kông shih-wa teh-ze Nying-keh N-ts, hao sô ge: dæn-z sih-doh Sing-Ling cü-ts z sô-feh-gao.

> 10 凡百講說話得罪人個兒子，好赦渠：但是褻瀆聖靈主子是赦弗爻。

·11 Nying bæh ng-he tao jü-we-dông, tao kwön-fu teh yiu gyün-ping cü-ts min-zin, feh yüong zeo tsa kông-fæh, tsa feng-p'eo, 'oh-tsia zah-m shih-wa hao kông:

> 11 人拔爾許到聚會堂，到官府搭有權柄主子面前，弗用愁怎講法，怎分剖，或者甚麼說話好講：

·12 ing-yü Sing-Ling ziu we t'ong-ts ng-he su ing-ke kông shih-wa.”

> 12 因爲聖靈就會通知爾許所應該講說話。”

·13 CONG-NYING li-min yiu ih-ke teh Yia-su kông, “Sin-sang, feng-fu ngô hyüong-di teh ngô jü-de feng sæn-nyih.

> 13 衆人裏面有一個搭耶穌講，“先生，吩咐我兄弟搭我聚隊分產業。

·14 Yia-su teh ge kông, “Nying, kæh-nying lih Ngô ze ng-he cong-yiang tso p'ön-tön kwön yü ng feng sæn-nyih?”

> 14 耶穌搭渠講，“人，何人立我在爾許中央做判斷官爲爾分產業？”

·15 Ziu teh ge-he kông, “Ng-he iao liu-sing vông-bi t'ön-sing: ing-yü nying-keh sing-ming feh-z ze-ü kô-s to.”

> 15 就搭渠許講，“爾許要留心防備貪心：因爲人個性命弗是在於家私多。”

·16 Ziu teh ge-he kông ih-ke pi-fông, “Yiu ih-ke ze-cü, ge din-di-keh nyin-zing ting hao:

> 16 就搭渠許講一個比方，“有一個財主，渠田地個年成頂好：

·17 ge z-kyi sing-li wa-sön, kông, ‘Ngô c'ih-sæn m-c'ü k'ông; tsa tsông-fæh?’

> 17 渠自己心裏划算，講，‘我出產無處囥；怎妝法？’

·18 Yi kông, ‘Ngô t'ih tso: koh-ts'ông ts'ah-gao, tse ky'i do-ting; ngô c'ih-sæn teh ho-veh ze-kæn hao k'ông.

> 18 又講，‘我{剔}做：穀倉拆爻，再起大{丁}；我出產搭貨物在{簡}好囥。

·19 Ziu teh ngô ling-weng kông, Ling-weng, ng yiu hyü-to ho-veh ze-kæn, hyü-to nyin-su hao yüong; keh-ts'iah ng hao ön-weng, hao ky'üoh hao hæh, hao kw'a-weh.’

> 19 就搭我靈魂講，靈魂，爾有許多貨物在{簡}，許多年數好用；箇{且}爾好安穩，好喫好喝，好快活。’

·20 Dæn-z Zông-ti teh ge kông, ‘Nge-beng-keh nying, kying-nying mæn-deo iao t'ao ng ling-weng wæn; ng su bi-bæn-keh peh kæh-nying?’

> 20 但是上帝搭渠講，‘呆笨個人，今日晚頭要討爾靈魂還；爾所備辦個畀何人？’

·21 Væn-pah yü z-kyi tsih-djü ze-veh, ze Zông-ti min-zin feh tso ze-cü, ah z-t'ih.”

> 21 凡百爲自己積儲財物，在上帝面前弗做財主，也是{剔}。”

·22 Ge ziu teh meng-du kông, “Su-i Ngô teh ng kông, Feh-k'o yü sing-ming iu-zeo, zah-m ky'üoh; ah feh-k'o yü sing-t'i iu-zeo, zah-m tsiah.

> 22 渠就搭門徒講，“所以我搭爾講，弗可爲性命憂愁，甚麼喫；也弗可爲身體憂愁，甚麼着。

·23 Sing-ming pi ky'üoh-zih kyü-djong, sing-t'i pi i-zông iao-kying.

> 23 性命比喫食貴重，身體比衣裳要緊。

·24 Hao ts'eng-tao la-ô, ge feh cong, yi feh siu-keh; m-yiu koh-ts'ông m-yiu dzæn-vông; Zông-ti ah we yiang ge: ng-he pi tiao to-siao kyü-djong!

> 24 好忖到{老}鴉，渠弗種，又弗收割；無有穀倉無有棧房；上帝也會養渠：爾許比鳥多少貴重！

·25 Ng-he ziah-z iu-zeo, nô-ih-ke neng-keo to tso ih-k'eh nying?

> 25 爾許若是憂愁，哪一個能夠多做一刻人？

·26 Su-i, keh ting siao-keh ng-he tso-feh-tao, yü-to tsa-sang iao iu-zeo?

> 26 所以，箇頂小個爾許做弗到，餘多怎生要憂愁？

·27 Hao s-ts'eng pah-'eh-hwa, ge tsa do-ky'i-le: feh lao-loh, yi feh fông-min; Ngô teh ng kông, ziu-z Su-lo-meng ting yüong-wa z-'eo, ge tsiah-sih ah feh gyih jü ih-tô pah-'eh-hwa.

> 27 好思忖百合花， 渠怎大起來：弗勞碌，又弗紡棉；我搭爾講，就是所羅門頂榮華時候，渠着飾也弗及如一朵百合花。

·28 Yia-ts'ao kying-nying ze-teh, t'in-nyiang tön ze ho-lu, Zông-ti wæ we z-t'ih tang-pæn ge; 'o-hyüông ng-he, siao siang-sing cü-ts?

> 28 野草今日在{搭}，天亮斷在火爐，上帝還會是{剔}打扮渠；何況爾許，小相信主子？

·29 “Ng-he feh iao gyiu zah-m ky'üoh, zah-m hæh, ah feh iao zeng nyi-'oh sing.

> 29 “爾許弗要求甚麼喫，甚麼喝，也弗要存疑惑心。

·30 Keh-sih tu z bih-koh-nying su gyiu: ng-he Vu-ts'ing hyiao-teh ng su iao.

> 30 箇些都是別國人所求：爾許父親曉得爾所要。

·31 Dæn-z ng-he iao gyiu Zông-ti-keh koh, keh ih-ts'ih-keh tu we kô-ts'eo peh ng.

> 31 但是爾許要求上帝個國，箇一切個都會加湊畀爾。

·32 Ng-he siao-siao ih-pæn yiang, hyiao hôh, keh koh z ng-he Vu-ts'ing hwön-hyi s-peh ng.

> 32 爾許小小一班羊，{=休要}{嚯}，箇國是爾許父親歡喜賜畀爾。

·33 Ng-he su yiu, ma-gao, tsiu-tsi nying; yü z-kyi bi-bæn t'in-zông fe gyiu-keh dzin-de, yüong feh-wön-keh ze-veh, dao-zeh tseo-feh-tao, cü-djong fe cü su-ze.

> 33 爾許所有，賣爻，賙濟人；爲自己備辦天上{=弗會}舊個錢袋，用弗完個財物，盜賊走弗到，蛀蟲{=弗會}蛀所在。

·34 Ing-yü ng-keh ze-veh ze 'ah-yi, ng-keh sing ah ze 'ah-yi.

> 34 因爲爾個財物在{何}{裏}，爾個心也在{何}{裏}。

·35 “Ng-he kyi-iao-ta iao kyi hao, teng iao tin hao;

> 35 “爾許繫腰帶要繫好，燈要點好；

·36 ng-he z-kyi iao ziang nying teng-'eo cü-nying-kô, jong ky'üoh c'ü-ts'ing-tsiu cün-le; ge le, k'ao-meng, lih-k'eh hao k'e peh ge.

> 36 爾許自己要像人等候主人家，從喫娶親酒轉來；渠來，敲門，立刻好開畀渠。

·37 Cü-nying-kô ih-tao, mông-djôh ge-he kying-sing teng-'eo, keh-sih nu-boh ziu yiu foh: Ngô lao-zih teh ng kông, Cü-nying-kô z-kyi pih-ding kyi kyi-iao-ta, ao ge-he zo-zih, z-kyi le voh-z ge-he.

> 37 主人家一到，望着渠許警醒等候，箇些奴僕就有福：我老實搭爾講，主人家自己必定繫繫腰帶，{詨}渠許坐席，自己來服事渠許。

·38 Wæ-z nyi-kang le, sæn-kang le, mông-djôh ge-he z-t'ih, keh-sih nu-boh ziu yiu foh.

> 38 還是二更來，三更來，望着渠許是{剔}，箇些奴僕就有福。

·39 Kô-cü ziah hyiao-teh zeh zao z-'eo le, pih-ding kying-sing, fe 'eo ge oh-li ts'ah dong, keh z ng-he hyiao-teh.

> 39 家主若曉得賊{唣}時候來，必定警醒，{=弗會}{候}渠屋裏拆洞，箇是爾許曉得。

·40 Su-i ng-he ah ing-ke yü-bi: ing-yü ng-he ts'eng-feh-tao z-'eo Nying-keh N-ts we le.”

> 40 所以爾許也應該預備：因爲爾許忖弗到時候人個兒子會來。”

·41 Pi-teh teh Ge kông, “Cü, keh pi-fông wæ-z tæn-tsih yü ngô-he kông, wæ-z lin cong-nying?”

> 41 彼得搭渠講，“主，箇比方還是單只爲我許講，還是連衆人？”

·42 Cü kông, “Kæh-nying z cong-sing ts'ong-ming-keh tsông-kwön, cü-nying-kô t'ôh ge kwön u-li-keh nying, jü z-'eo tsiao-su feng k'eo-liang peh ge?

> 42 主講，“何人是忠心聰明個掌管，主人家託渠管{烏}裏個人，隨時候照數分口糧畀渠？

·43 Cü-nying-kô tseo-le. mông-djôh nu-boh z-t'ih tso-fæh, keh nu-boh yiu foh.

> 43 主人家走來。望着奴僕是{剔}做法，箇奴僕有福。

·44 Ngô lao-zih teh ng kông, Cü-nying-kô we peh ge kwön ge ih-ts'ih su yiu.

> 44 我老實搭爾講，主人家會畀渠管渠一切所有。

·45 Ziah yiu nu-boh sing-li kông, ‘Ngô cü-nying-kô wæ mi le;’ ziu tang keh-sih nön-nyü yüong-nying, z-kyi ky'üoh hæh ky'üoh-tsiu-cü;

> 45 若有奴僕心裏講，‘我主人家還未來；’就打箇些男女用人，自己喫喝喫酒醉；

·46 keh nu-boh ts'eng-feh-tao nyih-ts, feh hyiao-teh z-zing, ge-keh cü-nying-kô le-gao, ziu iao tang ge li-'e, peh ge teh feh cong-sing cü-ts jü-de ziu ying-væh.

> 46 箇奴僕忖弗到日子，弗曉得時辰，渠個主人家來爻，就要打渠厲害，畀渠搭弗忠心主子聚隊受刑罰。

·47 Hyiao-teh ge cü-nying-kô-keh i-s, feh sin vông-bi, ah feh i ge-keh i-s tso, keh nu-boh iao tang hyü-to kyi-su;

> 47 曉得渠主人家個意思，弗先防備，也弗依渠個意思做，箇奴僕要打許多記數；

·48 feh hyiao-teh cü-ts, ziah tso ing-ke tang z-kön, tang ge kyi-su siao. Væn-pah peh ge to cü-ts, iao ge ah to: væn-pah kao-de ge to-keh, t'ao ge ah iao kah-nga to.

> 48 弗曉得主子，若做應該打事幹，打渠記數少。凡百畀渠多主子，要渠也多：凡百交代渠多個，討渠也要格外多。

·49 “Ngô le z iao tön ho ze di-zông; ziah-z yi-kying dziah-ky'i-le, ky'i feh-z Ngô su nyün?

> 49 “我來是要斷火在地上；若是已經着起來，豈弗是我所願？

·50 Ngô yiu ih-ke si-li iao ziu; keh si-li vong tso-zing Ngô sing tsa dziah-kyih!

> 50 我有一個洗禮要受；箇洗禮朆做成我心怎着急！

·51 Ng-he ts'eng Ngô le peh si-zông yiu t'a-bing feh? Ngô teh ng kông, Feh-z; iao peh ge feng-tsang:

> 51 爾許忖我來畀世上有太平弗？我搭爾講，弗是；要畀渠分爭：

·52 jong-kying-yi-'eo, ih-kô li-min ng-ke nying iao jü-de feng-tsang, sæn-ke teh liang-ke, liang-ke teh sæn-ke.

> 52 從今以後，一家裏面五個人要聚隊分爭，三個搭兩個，兩個搭三個。

·53 Pang teh n-ts, n-ts teh pang; nyiang teh nô, nô teh nyiang; kô-nyiang teh sing-vu, sing-vu teh kô-nyiang, tu we siang-tsang.”

> 53 伯搭兒子，兒子搭伯；娘搭女，女搭娘；家娘搭新婦，新婦搭家娘，都會相爭。”

·54 Yia-su ziu teh cong-nying kông, “Ng-he mông-djôh ih-tu yüing jong si-pin nang-zông, ziu kông, ‘Iao lôh yü;’ 'eo-deo yü we lôh.

> 54 耶穌就搭衆人講，“爾許望着一堵雲從西邊{儜}上，就講，‘要落雨；’後頭雨會落。

·55 Mông-djôh fong jong nön-pin c'ü-le, ziu kông, ‘T'in-kô iao nyih;’ 'eo-deo we nyih.

> 55 望着風從南邊吹來，就講，‘天架要熱；’後頭會熱。

·56 Kô-hao-nying, t'in-di-keh ky'i-seh ng-he we bin-teh-c'ih; yin-ze z-'eo ng-he tsa-sang bin-feh-c'ih?

> 56 假好人，天地個氣色爾許會辨得出；現在時候爾許怎生辨弗出？

·57 Ng-he tsa-sang z-kyi feh neng bin-c'ih kong-nyi?

> 57 爾許怎生自己弗能辨出公義？

·58 Ng teh te-deo jü-de k'e kyin kwön z-'eo, pön-lu yüong kön-kying wa-sön t'eh-c'ih ge siu-li; sang-teh bæh ng tao kwön su-ze, kwön kao-de peh ts'a-yüoh, ts'a-yüoh kwæn ng ze kæn-lao.

> 58 爾搭對頭聚隊去見官時候，半路用趕緊划算脫出渠手裏；省得拔爾到官所在，官交代畀差役，差役關爾在監牢。

·59 Ngô teh ng kông, Ih-'ao ih-li vong wæn-wön, ng tsong feh neng tseo-c'ih.”

> 59 我搭爾講，一毫一釐朆還完，爾總弗能走出。”


## Lk. 13.

> Lk. 13.

**_1 Kyi-toh djün hwe-ke-keh dao-li. 6 Iao tsôh-lôh fe kyih ko-keh vu-hwa-ko jü. 11 Yia-su i iao-kweh heo-pe-keh nyü-nying; 18 yüong ka-ts'e-ts teh kao-shü-keh pi-fông ka-shih Zông-ti dao-li-keh neng-kön: 24 ky'ün nying tsing 'æh-tsæh-keh meng, 31 tsah-væh Hyi-leh teh Yia-lu-sæh-lang nying._**

> **_1 基督傳悔改個道理。6 要斫落{=弗會}結果個無花果樹。11 耶穌醫腰骨{佝}背個女人；18 用芥菜子搭酵水個比方解說上帝道理個能幹：24 勸人進狹{?窄}個門，31 責罰希律搭耶路撒冷人。_**

·1 Keh z-'eo yiu nying le t'ong-ts Yia-su, kông, Pi-læh-to peh Kô-li-li nying-keh hyüih teh ge-he tsi-veh 'o jü-de.

> 1 箇時候有人來通知耶穌，講，彼拉多畀加利利人個血搭渠許祭物和聚隊。

·2 Yia-su we-teh ge-he kông, “Keh-sih Kô-li-li nying ziu t'ih do næn, ng ts'eng z pi t'ong Kô-li-li nying kah-nga yiu ze feh?

> 2 耶穌回答渠許講，“箇些加利利人受{剔}大難，爾忖是比統加利利人格外有罪弗？

·3 Ngô teh ng kông, Feh-z: ng-he ziah feh hwe-ke, ah tu iao mih-gao.

> 3 我搭爾講，弗是：爾許若弗悔改，也都要滅爻。

·4 Wæ-yiu keh zih-pæh-ke ze Si-lo-ô, ih-ke kao-leo tao-gao næh-s, ng ts'eng ge z pi t'ong djü ze Yia-lu-sæh-lang-keh nying kah-nga yiu ze feh?

> 4 還有箇十八個在西羅亞，一個高樓倒爻捺死，爾忖渠是比統住在耶路撒冷個人格外有罪弗？

·5 Ngô teh ng kông, Feh-z: ng-he ziah feh hwe-ke, ah tu iao mih-gao.”

> 5 我搭爾講，弗是：爾許若弗悔改，也都要滅爻。”

·6 Ziu kông keh pi-fông; “Yiu ih-ke nying yiu vu-hwa-ko jü cong ze ge bu-dao-yün; tseo-le zing ko-ts, zing-feh-djôh.

> 6 就講箇比方；“有一個人有無花果樹種在渠葡萄園；走來尋果子，尋弗着。

·7 Ziu teh kwön yün-keh nying kông, ‘Keh-cü vu-hwa-ko jü ngô le zing ko-ts yi-kying sæn-nyin, zing-feh-djôh: tsôh ge gao; 'o-yüong peh ge bah-ts'iu t'u-lih?’

> 7 就搭管園個人講，‘箇株無花果樹我來尋果子已經三年，尋弗着：斫渠爻；何用畀渠白抽土力？’

·8 kwön yün-keh we-teh ge kông, ‘Cü, kying-nyin ts'ia peh ge ze-teh, teng ngô peh ge deo-ky'ün leo-ku ing liao:

> 8 管園個回答渠講，‘主，今年且畀渠在{搭}，等我畀渠頭圈摟過蔭料：

·9 ziah-z kyih-ko, ziu hao; ziah feh kyih-ko, 'eo-deo k'o-i tsôh ge gao.’”

> 9 若是結果，就好；若弗結果，後頭可以斫渠爻。’”

·10 ÖN-SIH-NYIH Yia-su ze ih-ke jü-we-dông kao-hyüing.

> 10 安息日耶穌在一個聚會堂教訓。

·11 Yiu ih-ke nyü-nying bi kyü vu-keh sang-bing zih-pæh nyin; iao-kweh heo-le, nang-feh-dzih.

> 11 有一個女人被鬼附個生病十八年；腰骨{佝}來，{儜}弗直。

·12 Yia-su mông-djôh ge, ziu ao ge le, teh ge kông, “Nyü-nying, ng-keh bing z t'eh-gao.”

> 12 耶穌望着渠，就{詨}渠來，搭渠講，“女人，爾個病是脫爻。”

·13 Ziu liang-tsih siu en-en ge: nyü-nying dzih-ky'i, yüong-wa Zông-ti.

> 13 就兩隻手按按渠：女人直起，榮華上帝。

·14 Kwön jü-we-dông cü-ts ky'i-'eng Yia-su ön-sih-nyih i-bing, ziu teh cong-nying kông, “Yiu loh nyih hao tso kong: keh loh nyih li-min ng-he hao le i-bing, ön-sih-nyih feh iao le.”

> 14 管聚會堂主子氣恨耶穌安息日醫病，就搭衆人講，“有六日好做工：箇六日裏面爾許好來醫病，安息日弗要來。”

·15 Cü ziu we-teh ge, kông, “Kô-hao-nying, ön-sih-nyih ng-he nô-ih-ke feh ze ge læn-li ka ge ngeo teh lü, ky'in-c'ih ky'üoh shü?

> 15 主就回答渠，講，“假好人，安息日爾許哪一個弗在渠欄裏解渠牛搭驢，牽出喫水？

·16 Hyüông-ts'ia keh nyü-nying, z Ô-pah-læh-hön 'eo-de, bi Sæh-dæn dzin-lao zih-pæh nyin, ziu-z ön-sih-nyih ky'i feh ing-ke ka ge kyih?”

> 16 況且箇女人，是亞伯拉罕後代，被撒但纏牢十八年，就是安息日豈弗應該解渠結？”

·17 Yia-su kông keh shih-wa, ge-keh te-deo tu 'ôh-nying-siang: cong-nying yü Ge tso hyü-to kwông-ming z-kön tu hwön-hyi.

> 17 耶穌講箇說話，渠個對頭都惡人相：衆人爲渠做許多光明事幹都歡喜。

·18 Yia-su kông, “Zông-ti-keh koh ziang zah-m? yiu zah-m hao pi ge?

> 18 耶穌講，“上帝個國像甚麼？有甚麼好比渠？

·19 K'o-pi ih-leh ka-ts'e-ts, nying do-le cong ze ge yün-li; ziu dziang-ky'i, zing ih-cü jü; k'ong-cong-keh tiao tu djü ze ge ts-hong.”

> 19 可比一粒芥菜子，人馱來種在渠園裏；就長起，尋一株樹；空中個鳥都住在渠枝蕻。”

·20 Yi kông, “Zông-ti-keh koh yüong zah-m hao pi ge?

> 20 又講，“上帝個國用甚麼好比渠？

·21 K'o-pi kao-shü, nyü-nying do-le k'ông ze sæn-teo mah-feng cong-yiang, teng-tao tu fæh-kao.”

> 21 可比酵水，女人馱來囥在三斗麥粉中央，等到都發酵。”

·22 YIA-SU tao Yia-lu-sæh-lang k'e, kying-ku kôh zing-li kôh hyiang-ts'eng, kao-hyüing.

> 22 耶穌到耶路撒冷去，經過各城裏各鄉村，教訓。

·23 Yiu ih-ke nying teh Ge kông, “Cü, teh-kyiu cü-ts siao feh?” Yia-su teh ge kông,

> 23 有一個人搭渠講，“主，得救主子少弗？”耶穌搭渠講，

·24 “Ng-he yüong-lih tseo-tsing keh 'æh-tsæh meng: Ngô teh ng kông, tsiang-le yiu hyü-to nying siang tseo-tsing, wæ feh neng-keo.

> 24 “爾許用力走進箇狹{?窄}門：我搭爾講，將來有許多人想走進，還弗能夠。

·25 Cü-nying-kô nang-ky'i kwæn meng ts-'eo, ng-he gyi ze nga-min k'ao meng, kông, ‘Cü, Cü, k'e peh ngô-he;’ Ge we-teh kông, ‘Ng-he jong 'ah-yi le ngô feh hyiao-teh;’ —

> 25 主人家{儜}起關門之後，爾許徛在外面敲門，講，‘主，主，開畀我許；’渠回答講，‘爾許從{何}{裏}來我弗曉得；’——

·26 keh z-'eo ng-he we kông, ‘Ngô-he ze Ng min-zin ky'üoh-ku hæh-ku, Ng ah ze ngô-he ka-zông kao-hyüing:’

> 26 箇時候爾許會講，‘我許在爾面前喫過喝過，爾也在我許街上教訓：’

·27 Ge ziu we kông, ‘Ngô teh ng kông, Ng-he jong 'ah-yi le Ngô feh hyiao-teh; ng-he tsôh-ôh cü-ts, tu iao li-k'e Ngô.’

> 27 渠就會講，‘我搭爾講，爾許從{何}{裏}來我弗曉得；爾許作惡主子，都要離開我。’

·28 Ng-he mông-djôh Ô-pah-læh-hön, Yi-sæh, Ngô-kôh, teh cong sin-ts-nying ze Zông-ti koh-li, ng-he kön-c'ih nga-min, ze-kæn yiu ngao-ngô ts'ih-ts' k'oh-hyiang.

> 28 爾許望着亞伯拉罕，以撒，雅各，搭衆先知人在上帝國裏，爾許趕出外面，在{簡}有咬牙切齒哭響。

·29 Yiu nying jong tong-pin si-pin, nön-pin poh-pin we le, ze Zông-ti koh-li zo-zih.

> 29 有人從東邊西邊，南邊北邊會來，在上帝國裏坐席。

·30 Ping-ts'ia yiu ze-'eo-keh we zông-zin, yiu ze-zin-keh we lôh-'eo.”

> 30 幷且有在後個會上前，有在前個會落後。”

·31 KEH nyih yiu kyi-ke Fæh-li-se nying le, teh Yia-su kông, “Hao tseo-c'ih, tao bih su-ze k'e: ing-yü Hyi-leh iao sæh Ng.”

> 31 箇日有幾個法利賽人來，搭耶穌講，“好走出，到別所在去：因爲希律要殺爾。”

·32 Yia-su teh ge-he kông, “Ng-he k'e t'ong-ts keh wu-li, kông, Ngô kying-nying teh t'in-nyiang iao kön-c'ih kyü, i-bing, tao di-sæn nyih Ngô jün-bi.

> 32 耶穌搭渠許講，“爾許去通知箇狐狸，講，我今日搭天亮要趕出鬼，醫病，到第三日我全備。

·33 Dæn-z kying-nying t'in-nyiang, teh 'eo-nying, Ngô pih iao tseo: ing-yü m-yiu sin-ts-nying ze Yia-lu-sæh-lang nga-min tsông-s.

> 33 但是今日天亮，搭後日，我必要走：因爲無有先知人在耶路撒冷外面妝死。

·34 Yia-lu-sæh-lang, Yia-lu-sæh-lang, ng sæh-gao sin-ts-nying, ts'a tao ng su-ze, yüong zih-deo p'ang ge s! ng-keh n-nô Ngô to-siao t'ao-su iao jü-zih ge, ziang kyi-nyiang yih-pông-'ô iu siao-kyi, tsih-z ng-he feh sing-nyün!

> 34 耶路撒冷，耶路撒冷，爾殺爻先知人，差到爾所在，用石頭碰渠死！爾個兒女我多少套數要聚集渠，像雞娘翼膀下有小雞，只是爾許弗心願！

·35 Ng-he-keh u-li iao pin hông-di: Ngô lao-zih teh ng kông, Ng-he feh we tse mông-djôh Ngô, dzih-tao ng-he we kông, ‘K'ao-djôh Cü ming-deo le Cü-ts z ing-ke coh-tsæn.”

> 35 爾許個{烏}裏要變荒地：我老實搭爾講，爾許弗會再望着我，直到爾許會講，‘靠着主名頭來主子是應該祝讚。”


## Lk. 14.

> Lk. 14.

**_2 Kyi-toh ön-sih-nyih i ku-tsiang; 7 kao-hyüing nying iao ky'in-hyü; 12 bæn tsiu-væn peh gyüong-nying; 15 yüong do tsiu-yin-keh pi-fông ka-shih tæn-tsih wa-sön si-zông z-kön, feh t'ing Zông-ti shih-wa cü-ts, feh neng tao t'in-zông. 25 Ge meng-du iao wa-sön hao gwæn zih-z-kô keng Ge tao-ti feh, sang-teh pön-du-z-fi tao-me, 34 yin ziah-z sih-gao ge 'æn-keh mi-dao pin-tso vu-yüong._**

> **_2 基督安息日醫臌脹；7 教訓人要謙虛；12 辦酒飯畀窮人；15 用大酒筵個比方解說單只划算世上事幹，弗聽上帝說話主子，弗能到天上。25 渠門徒要划算好擐十字架跟渠到底弗，省得半途而廢倒楣，34 鹽若是失爻渠鹹個味道變做無用。_**

·1 YIU ih-ke ön-sih-nyih, Yia-su tseo-tsing ih-ke Fæh-li-se nying-keh deo-nao u-li ky'üoh-væn, ge-he t'eo-pön tsiang Ge.

> 1 有一個安息日，耶穌走進一個法利賽人個頭腦{烏}裏喫飯，渠許偷半張渠。

·2 Ze Ge min-zin yiu ih-ke sang ku-tsiang bing.

> 2 在渠面前有一個生臌脹病。

·3 Yia-su ziu teh keh-sih kao leh-fæh sin-sang teh Fæh-li-se nying kông, “Ön-sih-nyih i-bing hao i feh?”

> 3 耶穌就搭箇些教律法先生搭法利賽人講，“安息日醫病好醫弗？”

·4 Ge-he feh ing. Yia-su i-hao keh nying, peh ge k'e.

> 4 渠許弗應。耶穌醫好箇人，畀渠去。

·5 Ziu teh ge-he kông, “Ng-he ziah yiu lü 'oh-tsia ngeo tih-lôh shü-tsing, ziu-z ön-sih-nyih ng-he nô-ih-ke feh lih-k'eh k'e liao ge zông-le?”

> 5 就搭渠許講，“爾許若有驢或者牛跌落水井，就是安息日爾許哪一個弗立刻去撈渠上來？”

·6 Ge-he feh neng we-teh Ge keh shih-wa.

> 6 渠許弗能回答渠箇說話。

·7 Yia-su mông ts'ing-kæn-keh k'ah tu ze-teh kæn deo-yü, ziu teh ge-he kông ih-ke pi-fông,

> 7 耶穌望請{簡}個客都在{搭}揀頭位，就搭渠許講一個比方，

·8 “Yiu nying ts'ing ng ky'üoh c'ü-ts'ing-tsiu, feh iao zo deo-yü; sang-teh ge ts'ing-kæn-keh k'ah pi ng wæ tseng-djong,

> 8 “有人請爾喫娶親酒，弗要坐頭位；省得渠請{簡}個客比爾還尊重，

·9 ts'ing ng teh ge cü-ts tseo-le teh ng kông, ‘Ng nyiang peh keh-yü zo;’ keh z-'eo ng 'ôh-nying-siang tsih hao k'e zo lôh-kyiah yü.

> 9 請爾搭渠主子走來搭爾講，‘爾讓畀箇位坐；’箇時候爾惡人相只好去坐落腳位。

·10 Tsih-z ts'ing-keh z-'eo zo ze lôh-kyiah yü: ts'ing ng cü-ts tseo-le, teh ng kông, ‘Bong-yiu, ts'ing tao zông-min zo:’ keh z-'eo ze zo-zih cü-ts min-zin ng yiu t'i-min.

> 10 只是請個時候坐在落腳位：請爾主子走來，搭爾講，‘朋友，請到上面坐：’箇時候在坐席主子面前爾有體面。

·11 Ing-yü væn-pah z-kyi sing-zông kao, we kông-lôh ti-vi; z-kyi kông-lôh ti-vi, we sing-zông kao.”

> 11 因爲凡百自己升上高，會降落低微；自己降落低微，會升上高。”

·12 Yi teh ts'ing Ge le cü-ts kông, “Ng 'oh-tsia bi-bæn tsiu-væn yia-væn, feh iao ts'ing bong-yiu, hyüong-di, ts'ing-kyün, teh yiu kô-s-keh ling-sô: sang-teh ge-he ah ts'ing ng, ng ziu teh-djôh pao-ing.

> 12 又搭請渠來主子講，“爾或者備辦晝飯夜飯，弗要請朋友，兄弟，親眷，搭有家私個鄰舍：省得渠許也請爾，爾就得着報應。

·13 Dæn-z bi-bæn do-ts'e z-'eo, iao ts'ing gyüong-k'u, zæn-zih, pa-kyiah, teh hæh-ngæn:

> 13 但是備辦大菜時候，要請窮苦，殘疾，跛腳，搭瞎眼：

·14 ng ziu yiu foh-ky'i; ing-yü ge-he feh neng wæn ng-keh li: tsing-dzih nying weh-cün-le z-'eo ng we teh-djôh pao-ing.”

> 14 爾就有福氣；因爲渠許弗能還爾個禮：正直人活轉來時候爾會得着報應。”

·15 Zo-zih cong-yiang yiu ih-ke nying t'ing-djôh, ziu teh Yia-su kông, “Ze Zông-ti koh ky'üoh-ping cü-ts yiu foh-ky'i.”

> 15 坐席中央有一個人聽着，就搭耶穌講，“在上帝國喫餅主子有福氣。”

·16 Yia-su teh ge kông, “Yiu ih-ke nying bæn do-ts'e, ts'ing hyü-to k'ah:

> 16 耶穌搭渠講，“有一個人辦大菜，請許多客：

·17 zo-zih z-'eo tao-gao, ts'a ge nu-boh teh ts'ing-ku-keh k'ah kông, ‘Hao le; pah-yiang meh-z tu bi-hao.’

> 17 坐席時候到爻，差渠奴僕搭請過個客講，‘好來；百樣物事都備好。’

·18 Ge-he tso-yiang i-s we-gao. Deo ih-ke teh ge kông, ‘Ngô yiu ih-ky'iu din ma-le, tsong iao k'e mông ge: ts'ing ng nyün-liang ngô.’

> 18 渠許{佐}樣意思回爻。頭一個搭渠講，‘我有一坵田買來，總要去望渠：請爾原諒我。’

·19 Yi yiu ih-ke kông, ‘Ngô yiu zih-diao ngeo ma-le, ngô k'e s-ih-s: ts'ing ng nyün-liang ngô.’

> 19 又有一個講，‘我有十條牛買來，我去試一試：請爾原諒我。’

·20 Wæ-yiu ih-ke kông, ‘Ngô te tso ts'ing, su-i feh neng le.’

> 20 還有一個講，‘我{對}做親，所以弗能來。’

·21 Keh nu-boh tseo-cün, tu t'ong-ts cü-nying-kô. Cü-nying-kô ziu fæh-nu teh nu-boh kông, ‘Kw'a tao zing-li ka-ka 'ông-'ông k'e, peh gyüong-k'u, zæn-zih, pa-kyiah, hæh-ngæn, tu ta tao-i le.’

> 21 箇奴僕走轉，都通知主人家。主人家就發怒搭奴僕講，‘快到城裏街街巷巷去，畀窮苦，殘疾，跛腳，瞎眼，都帶到{倚}來。’

·22 Nu-boh kông, ‘Cü, tsiao ng feng-fu yi-kying tso-zing, wæ-yiu k'ong yü.’

> 22 奴僕講，‘主，照爾吩咐已經做成，還有空位。’

·23 Cü-nying-kô yi teh nu-boh kông, ‘Ng tseo-tao do-lu-zông teh ts'iang-li-pin, ze-kæn-keh nying bæh ge tsing-le, peh ngô u-li zo-mön.

> 23 主人家又搭奴僕講，‘爾走到大路上搭槍籬邊，在{簡}個人拔渠進來，畀我{烏}裏坐滿。

·24 Ngô teh ng kông, Zin-deo ts'ing-kæn-keh nying, m-yiu ih-ke hao zông-djôh ngô yia-væn.’”

> 24 我搭爾講，前頭請{簡}個人，無有一個好嚐着我夜飯。’”

·25 YIU hyü-to nying teh Yia-su jü-de tseo: Yia-su le-cün, teh ge-he kông,

> 25 有許多人搭耶穌聚隊走：耶穌{擂}轉，搭渠許講，

·26 “Væn-pah tao Ngô su-ze le cü-ts, ziah feh e-kying Ngô ku-yü pang-m, ts'i-ts, n-nô, hyüong-di, ts-me, lin z-kyi sing-ming, feh neng tso Ngô meng-du.

> 26 “凡百到我所在來主子，若弗愛敬我過於伯母，妻子，兒女，兄弟，姊妹，連自己性命，弗能做我門徒。

·27 Væn-pah feh gwæn z-kyi zih-z-kô, keng-jong Ngô, ah feh neng tso Ngô meng-du.

> 27 凡百弗擐自己十字架，跟從我，也弗能做我門徒。

·28 “Ng-he nô-ih-ke iao ky'i kao-leo, feh sin zo-lôh p'a ge fi-yüong, su yiu-keh dong-din tso-zing feh?

> 28 “爾許哪一個要起高樓，弗先坐落派渠費用，所有個銅鈿做成弗？

·29 Sang-teh ziang-kyiah fông hao, feh neng wön-kong, mông-djôh cü-ts tu tsao-siao ge, kông,

> 29 省得牆腳放好，弗能完工，望着主子都嘲笑渠，講，

·30 ‘Keh nying tsih-yiu ky'i-kong, feh neng zing-kong.’

> 30 ‘箇人只有起工，弗能成功。’

·31 'Oh-tsia yiu ih-ke koh-wông iao c'ih-k'e teh bih-ke koh-wông tang-tsiang, ky'i feh iao sin zo-lôh siang-liang, ‘Ngô ta ih-væn ping, hao ti-dih ta nyi-væn ping le tang ngô cü-ts feh?’

> 31 或者有一個國王要出去搭別個國王打仗，豈弗要先坐落商量，‘我帶一萬兵，好抵敵帶二萬兵來打我主子弗？”

·32 Ziah feh-z, dziu-dih wæ yün, ts'a nying k'e gyiu-'o.

> 32 若弗是，仇敵還遠，差人去求和。

·33 Su-i ng-he kôh-nying ziah feh p'ao-gao z-kyi ih-ts'ih su yiu, feh neng tso Ngô meng-du.

> 33 所以爾許各人若弗拋爻自己一切所有，弗能做我門徒。

·34 “Yin z hao meh-z: yin ziah sih-gao ge 'æn-keh mi-dao, wæ-yiu zah-m hao tsông ge 'æn?

> 34 “鹽是好物事：鹽若失爻渠鹹個味道，還有甚麼好妝渠鹹？

·35 Ing din m-yüong, 'o bi ah m-yüong; tsih hao tao ze nga-min, Yiu ng-tô we t'ing cü-ts, ing-ke t'ing.”

> 35 蔭田無用，和肥也無用；只好倒在外面，有耳朵會聽主子，應該聽。”


## Lk. 15.

> Lk. 15.

**_1 Sih-gao yiang-keh pi-fông: 8 sih-gao nying-ts-keh pi-fông: 11 lông-ts hwe-ke._**

> **_1 失爻羊個比方：8 失爻銀子個比方：11 浪子悔改。_**

·1 SIU-DIN-LIANG nying teh ze-nying tu tseo-le t'ing Yia-su-keh kao-hyüing.

> 1 收田糧人搭罪人都走來聽耶穌個教訓。

·2 Fæh-li-se nying teh doh-shü-nying ma-ün Ge, kông, “Keh Nying siu-liu ze-nying, teh ge-he jü-de ky'üoh-væn.”

> 2 法利賽人搭讀書人埋怨渠，講，“箇人收留罪人，搭渠許聚隊喫飯。”

·3 Yia-su ziu yüong keh pi-fông teh ge-he kông,

> 3 耶穌就用箇比方搭渠許講，

·4 “Ng-he nô-ih-ke yiu ih-pah-tsih yiang, ziah-z ih-tsih feh kyin, feh li-k'e keh kyiu-zih kyiu tsih ze hông-yia, k'e zing keh ih-tsih feh kyin-keh dzih-tao zing-djôh?

> 4 “爾許哪一個有一百隻羊，若是一隻弗見，弗離開箇九十九隻在荒野，去尋箇一隻弗見個直到尋着？

·5 Zing-djôh, ziu hwön-hyi kyin-kæh-deo gwæn-le.

> 5 尋着，就歡喜肩胛頭擐來。

·6 Tseo-tao u-li, ziu ao-le bong-yiu ling-sô, teh ge kông, ‘Ngô feh kyin-keh yiang zing-djôh-gao; hao teh ngô jü-de hwön-hyi.’

> 6 走到{烏}裏，就{詨}來朋友鄰舍，搭渠講，‘我弗見個羊尋着爻；好搭我聚隊歡喜。’

·7 Ngô teh ng kông, Yiu ih-ke ze-nying hwe-ke, ze t'in-zông yü ge ah we z-t'ih hwön-hyi, ku-yü kyiu-zih kyiu feh yüong hwe-ke-keh tsing-dzih nying.

> 7 我搭爾講，有一個罪人悔改，在天上爲渠也會是{剔}歡喜，過於九十九弗用悔改個正直人。

·8 “'Oh-tsia ih-ke nyü-nying yiu zih-kw'e nying-ts, ziah-z ih-kw'e feh kyin, ky'i feh iao tin-teng, sao ge u-li, ts-si zing ge dzih-tao zing-djôh?

> 8 “或者一個女人有十塊銀子，若是一塊弗見，豈弗要點燈，掃渠{烏}裏，仔細尋渠直到尋着？

·9 Zing-djôh, ziu ao-le ge bong-yiu ling-sô, kông, ‘Keh-kw'e feh kyin-keh nying-ts ngô zing-djôh; teh ngô jü-de hwön-hyi.’

> 9 尋着，就{詨}來渠朋友鄰舍，講，‘箇塊弗見個銀子我尋着；搭我聚隊歡喜。’

·10 Ngô teh ng kông, yiu ih-ke ze-nying hwe-ke, ze Zông-ti-keh t'in-s min-zin yü ge ah z-t'ih hwön-hyi.”

> 10 我搭爾講，有一個罪人悔改，在上帝個天使面前爲渠也是{剔}歡喜。”

·11 Yia-su yi kông, “Ih-ke nying yiu liang-ke n-ts:

> 11 耶穌又講，“一個人有兩個兒子：

·12 ge siao n-ts teh pang kông, ‘Ah-pang, ngô ing-ke teh-djôh-keh kô-s feng peh ngô.’ Ah-pang ziu feng kô-s peh ge-he.

> 12 渠小兒子搭伯講，‘阿伯，我應該得着個家私分畀我。’阿伯就分家私畀渠許。

·13 Ku m-kyi nyih siao n-ts peh kô-s tu siu-zih, tao yün di-fông k'e; ze-kæn yiu-hyi-lông-dông kô-s hwa-gao.

> 13 過無幾日小兒子畀家私都收拾，到遠地方去；在{簡}遊戲浪蕩家私花爻。

·14 Tu fi-wön, keh di-fông p'ong-djôh do hông-nyin; ge m-yiu ky'üoh-yüong.

> 14 都廢完，箇地方碰着大荒年；渠無有喫用。

·15 Ziu tao ih-ke nying su-ze k'e; ge ts'a ge tao di-yiang k'ön ts.

> 15 就到一個人所在去；渠差渠到地垟看豬。

·16 M-nying song væn peh ge ky'üoh; iao-siang peh ts su ky'üoh-keh z-kyi c'ong-kyi.

> 16 無人送飯畀渠喫；要想畀豬所喫個自己充飢。

·17 Ih ts'eng-tao ziu sing-sin kông, ‘Ngô pang tah-liao yüong-nying væn-liang yiu-yü, ngô ze-i nge-s!

> 17 一忖到就新鮮講，‘我伯{搭}{了}用人飯糧有餘，我在{倚}餓死！

·18 Ngô iao ky'i-sing tao pang su-ze k'e, teh ge kông, Ah-pang, ngô yi-kying teh-ze t'in, ze ng min-zin ah yiu ze:

> 18 我要起身到伯所在去，搭渠講，阿伯，我已經得罪天，在爾面前也有罪：

·19 yin-ze feh ing-ke sön ng-keh n-ts: tsih tông yüong-nying de ngô.’

> 19 現在弗應該算爾個兒子：只當用人待我。’

·20 Ge ziu ky'i-sing tao pang su-ze k'e. Lu wæ ts'ô hyü-to, pang mông-djôh ge, ziu fæh z-pe-sing, diao-k'e, bao ge deo-kying, o-cü.

> 20 渠就起身到伯所在去。路還差許多，伯望着渠，就發慈悲心，趒去，抱渠頭頸，{唩}嘴。

·21 N-ts ziu teh ge kông ‘Ah-pang, ngô yi-kying teh-ze t'in, ze ng min-zin ah yiu ze: yin-ze feh ing-ke sön ng-keh n-ts.’

> 21 兒子就搭渠講‘阿伯，我已經得罪天，在爾面前也有罪：現在弗應該算爾個兒子。’

·22 Ah-pang teh ge nu-boh kông, ‘Keh-gyin ting hao i-zông do-le peh ge tsiah; ka-ts ta ze ge siu, 'a tsiah ze ge kyiah:

> 22 阿伯搭渠奴僕講，‘箇件頂好衣裳馱來畀渠着；戒指戴在渠手，鞋着在渠腳：

·23 wæ-yiu keh-tsih công-keh siao-ngeo, kyin-le[^15-23] sæh-gao; ngô-he hao ky'üoh, hao kao-hying:

> 23 還有箇隻壯個小牛，牽來殺爻；我許好喫，好高興：

·24 ing-yü ngô keh ih-ke n-ts s-gao, yi weh-cün-le; feh kyin, yi zing-djôh.’ Ge-he ziu kao-hying.

> 24 因爲我箇一個兒子死爻，又活轉來；弗見，又尋着。’渠許就高興。

·25 “Keh z-'eo do n-ts ze di-yiang: cün-le kw'a tao u-li, t'ing-djôh dæn-ts'ông t'iao-vu-keh sing-ing.

> 25 “箇時候大兒子在地垟：轉來快到{烏}裏，聽着彈唱跳舞個聲音。

·26 Ziu ao ih-ke yüong-nying le, meng ge keh z yü zao z-kön.

> 26 就{詨}一個用人來，問渠箇是爲{唣}事幹。

·27 Yüong-nying teh ge kông, ‘Ng-keh di le-gao; ng pang ing-yü tsih ge tsing-le ih-ting m mao-bing, su-i peh keh-tsih công-keh siao-ngeo sæh-gao.’

> 27 用人搭渠講，‘爾個弟來爻；爾伯因爲接渠進來一{丁}無毛病，所以畀箇隻壯個小牛殺爻。’

·28 Do n-ts sang-ky'i, feh k'eng tseo-tsing: ah-pang ziu tseo-c'ih ky'ün ge.

> 28 大兒子生氣，弗肯走進：阿伯就走出勸渠。

·29 Do n-ts teh pang kông, ‘Ngô voh-z ng to-siao nyin-su, ih-hyiang m-yiu feh i ng-keh feng-fu: ng jong-le m-yiu peh ngô ih-tsih siao-yiang, peh ngô teh bong-yiu jü-de kw'a-lôh:

> 29 大兒子搭伯講，‘我服事爾多少年數，一向無有弗依爾個吩咐：爾從來無有畀我一隻小羊，畀我搭朋友聚隊快樂：

·30 yin-ze ng keh ih-ke n-ts, ng-keh kô-s peh ge ze gyi-nyü su-ze ba-wön, ge ih le, ng yü ge sæh-gao công-keh siao-ngeo.’

> 30 現在爾箇一個兒子，爾個家私畀渠在妓女所在敗完，渠一來，爾爲渠殺爻壯個小牛。’

·31 Ah-pang teh ge kông, ‘N-ts, ng dziang ze ngô sing-pin, ngô su yiu tu z ng-keh.

> 31 阿伯搭渠講，‘兒子，爾長在我身邊，我所有都是爾個。

·32 Ngô-he ing-ke kw'a-lôh hwön-hyi: ing-yü ng-keh di s-gao, yi weh-cün-le; feh kyin, yi zing-djôh.’”

> 32 我許應該快樂歡喜：因爲爾個弟死爻，又活轉來；弗見，又尋着。’”


## Lk. 16.

> Lk. 16.

**_1 Feh tsing-dzih kwön-tsiang-keh pi-fông. 14 Kyi-toh tsah-væh t'ön-sing-keh Fæh-li-se nying. 19 Ze-cü teh t'ao-væn-keh Læh-sæh-lu._**

> **_1 弗正直管帳個比方。14 基督責罰貪心個法利賽人。19 財主搭討飯個拉撒路。_**

·1 YIA-SU yi teh meng-du kông, “Ih-ke ze-cü yiu kwön-tsiang sin-sang: yiu nying t'ong-ts tong-kô, ‘Kwön-tsiang sin-sang peh ng kô-s fi-gao.’

> 1 耶穌又搭門徒講，“一個財主有管帳先生：有人通知東家，‘管帳先生畀爾家私廢爻。’

·2 Tong-kô ziu ao ge le, teh ge kông, ‘Ngô tsa-sang t'ing-djôh ng yiu keh z-kön? Yin-ze ng kying-siu-keh tsiang-moh k'e peh ngô; feh neng tse kwön ngô-keh kô-s.’

> 2 東家就{詨}渠來，搭渠講，‘我怎生聽着爾有箇事幹？現在爾經手個賬目去畀我；弗能再管我個家私。’

·3 Kwön-tsiang sin-sang sing-li kông, ‘Ngô kwön-tsiang tsih-s tong-kô iao kah-gao: tsa tsông-fæh? cong-din ngô m ky'i-lih; t'ao-væn ngô p'ô 'ôh-nying-siang.

> 3 管帳先生心裏講，‘我管帳職司東家要革爻：怎妝法？種田我無氣力；討飯我怕惡人相。

·4 Ngô ding-tông tsa tso-fæh, hao peh ngô kwön-tsiang tsih-s kah-gao ts-'eo, yiu nying we tsih ngô tao ge u-li.’

> 4 我定當怎做法，好畀我管帳職司革爻之後，有人會接我到渠{烏}裏。’

·5 Ziu peh ky'in tong-kô cü-ts ih-ke ih-ke ao-le, teh deo-ih-ke kông, ‘Ng ky'in ngô tong-kô to-siao?’

> 5 就畀欠東家主子一個一個{詨}來，搭頭一個講，‘爾欠我東家多少？’

·6 Ge kông, ‘Ih-pah leo yiu.’ Kwön-tsiang teh ge kông, ‘Ng p'iao-ts do-c'ih, kw'a-ting zo-lôh sia ng-zih leo.’

> 6 渠講，‘一百簍油。’管帳搭渠講，‘爾票子馱出，快{丁}坐落寫五十簍。’

·7 Keh-ts'iah teh bih-ke kông, ‘Ng ky'in to-siao?’ Ge kông, ‘Ih-pah tæn mah.’ Yi teh ge kông, ‘Ng-keh p'iao-ts do-c'ih, sia pæh-zih tæn.’

> 7 箇{且}搭別個講，‘爾欠多少？’渠講，‘一百擔麥。’又搭渠講，‘爾個票子馱出，寫八十擔。’

·8 Tong-kô mông keh feh tsing-dzih kwön-tsiang sin-sang z-kön tsông-teh ling-ky'iao, ziu ts'ing-tsæn ge: ing-yü keh si-de-keh nying, wa-sön si-joh z-kön, pi kwông-ming-keh nying wæ ling-ky'iao.

> 8 東家望箇弗正直管帳先生事幹妝得靈巧，就稱讚渠：因爲箇世代個人，划算世俗事幹，比光明個人還靈巧。

·9 “Ngô teh ng-he kông, Ng ing-ke yüong peh-nyi-keh ze-veh kyih-kao bong-yiu; tao ng ling-cong z-'eo hao tsih ng tao üong-yün tsiang-bong.

> 9 “我搭爾許講，爾應該用不義個財物結交朋友；到爾臨終時候好接爾到永遠帳篷。

·10 Ziah tso ting siao z-kön yiu cong-sing, tso do z-kön ah yiu cong-sing: tso ting siao z-kön feh kong-nyi, tso do z-kön ah feh kong-nyi.

> 10 若做頂小事幹有忠心，做大事幹也有忠心：做頂小事幹弗公義，做大事幹也弗公義。

·11 Su-i, ziah ze feh kong-nyi-keh ze-veh ng-he feh cong-sing, kæh-nying we peh keh tsing ze-veh t'ôh-fu ng?

> 11 所以，若在弗公義個財物爾許弗忠心，何人會畀箇真財物託付爾？

·12 ziah-z bih-nying-keh meh-z ng-he feh cong-sing, kæh-nying we peh ng ng-z-keh meh-z?

> 12 若是別人個物事爾許弗忠心，何人會畀爾爾自個物事？

·13 Ih-ke yüong-nying feh neng voh-z liang-ke cü-nying-kô: 'oh-tsia we k'o-u ih-ke, e-kying bih-ke; 'oh-tsia ts'ing-gying i-pin, k'ön-ky'ing kæn-pin. Zông-ti teh ze-veh ng feh neng tu voh-z.”

> 13 一個用人弗能服事兩個主人家：或者會可惡一個，愛敬別個；或者親近{倚}邊，看輕{簡}邊。上帝搭財物爾弗能都服事。”

·14 Fæh-li-se nying z t'ön-ze-keh, t'ing-djôh keh ih-ts'ih shih-wa; ziu lang-siao Ge.

> 14 法利賽人是貪財個，聽着箇一切說話；就冷笑渠。

·15 Yia-su teh ge kông, “Ng-he ze nying-keh min-zin z sön z tsing-dzih; dæn-z ng-he-keh sing Zông-ti hyiao-teh: ing-yü nying sön tseng-djong, Zông-ti sön k'o-u.

> 15 耶穌搭渠講，“爾許在人個面前自算自正直；但是爾許個心上帝曉得：因爲人算尊重，上帝算可惡。

·16 Leh-fæh teh sin-ts-nying tao Iah-'ön yü-ts: jong keh z-'eo Zông-ti koh-keh foh-ing djün-k'e, nying nying yüong lih tsing-k'e.

> 16  律法搭先知人到約翰爲止：從箇時候上帝國個福音傳開，人人用力進去。

·17 Leh-fæh fi-gao ih-ting, wæ-z t'in-di ku-k'e yüong-yi.

> 17 律法廢爻一{丁}，還是天地過去容易。

·18 Væn-pah li-gao z-keh ts'i-ts, c'ü bih-ke, ziu-z væn kæn-ying: væn-pah c'ü li-gao-keh ts'i-ts, ah z væn kæn-ying.

> 18 凡百離爻自個妻子，娶別個，就是犯姦淫：凡百娶離爻個妻子，也是犯姦淫。

·19 “Yiu ih-ke ze-cü, tsiah ts-seh, teh si-mô pu i-zông, nyih-nyih sô-wa kw'a-lôh:

> 19 “有一個財主，着紫色，搭細麻布衣裳，日日奢華快樂：

·20 yiu ih-ke t'ao-væn ming-z Læh-sæh-lu. mön-sing sang ts'ông, fông ze ze-cü meng-k'eo,

> 20 有一個討飯名字拉撒路。滿身生瘡，放在財主門口，

·21 keh ze-cü-keh côh-zông tih-lôh-keh ling-se iao-siang do-le ky'üoh; yiu keo le t'in ge-keh ts'ông.

> 21 箇財主個桌上跌落個零碎要想馱來喫；有狗來舔渠個瘡。

·22 Keh t'ao-væn s-gao, t'in-s ta-k'e fông ze Ô-pah-læh-hön-keh hyüong-deo: keh ze-cü ah s-gao, ön-tsông hao.

> 22 箇討飯死爻，天使帶去放在亞伯拉罕個胸頭：箇財主也死爻，安葬好。

·23 Ze ing-s ky'üoh-k'u z-'eo, ngæn hyiang-zông, yün-yün mông-djôh Ô-pah-læh-hön, Læh-sæh-lu ze ge hyüong-deo.

> 23 在陰司喫苦時候，眼向上，遠遠望着亞伯拉罕，拉撒路在渠胸頭。

·24 Ge ziu ao-hyiang, kông, ‘Tsu-tsong Ô-pah-læh-hön, k'o-lin ngô, ts'a Læh-sæh-lu, yüong tsih-mih-deo tsæn ting shü peh ngô k'eo-zih liang-kyi; ing-yü ze-i ho-yin cong-yiang ngô k'u-teh-mang.’

> 24 渠就{詨}響，講，‘祖宗亞伯拉罕，可憐我，差拉撒路，用節末頭蘸{丁}水畀我口舌涼記；因爲在{倚}火焰中央我苦得猛。’

·25 Ô-pah-læh-hön kông, ‘N-seng, ng ing-ke kyi-teh ng ze sang hyiang-foh, Læh-sæh-lu ziu k'u: yin-ze ge ön-weng, ng ky'üoh-k'u.

> 25 亞伯拉罕講，‘兒孫，爾應該記得爾在生享福，拉撒路受苦：現在渠安穩，爾喫苦。

·26 Fi-tæn keh-t'ih, ng-he teh ngô-he yiu ih-da do k'ang kah-k'e, ze i-pin ziah iao tseo-ku ng kæn-pin k'e, feh neng-keo, ze kæn-pin ah feh neng tseo-ku i-pin le.’

> 26 非單箇{剔}，爾許搭我許有一{埭}大坑隔開，在{倚}邊若要走過爾{簡}邊去，弗能夠，在{簡}邊也弗能走過{倚}邊來。’

·27 Ge ziu kông, ‘Su-i gyiu ng tsu-tsong ts'a Læh-sæh-lu tao ngô pang u-li k'e;

> 27 渠就講，‘所以求爾祖宗差拉撒路到我伯{烏}裏去；

·28 ing-yü ngô yiu ng-ke hyüong-di ze-kæn; ao Læh-sæh-lu k'e ky'ün ge-he, sang-teh ge-he ah tao-i ky'üoh-k'u di-fông le.’

> 28 因爲我有五個兄弟在{簡}；{詨}拉撒路去勸渠許，省得渠許也到{倚}喫苦地方來。’

·29 Ô-pah-læh-hön teh ge kông, ‘Ge-he yiu Mo-si teh sin-ts-nying; hao t'ing ge.’

> 29 亞伯拉罕搭渠講，‘渠許有摩西搭先知人；好聽渠。’

·30 Ge kông, ‘Tsu-tsong Ô-pah-læh-hön, feh-z: ziah yiu nying jong s-nying cong-yiang tao ge su-ze k'e, ge-he pih-ding k'eng hwe-ke.’

> 30 渠講，‘祖宗亞伯拉罕，弗是：若有人從死人中央到渠所在去，渠許必定肯悔改。’

·31 Ô-pah-læh-hön teh ge kông, ‘Ge-he ziah feh k'eng t'ing Mo-si teh sin-ts-nying, ziu-z s-nying tse weh-cün-le, ge-he ah feh k'eng t'ing ge ky'ün.’”

> 31 亞伯拉罕搭渠講，‘渠許若弗肯聽摩西搭先知人，就是死人再活轉來，渠許也弗肯聽渠勸。’”


## Lk. 17.

> Lk. 17.

**_1 Kyi-toh kông iao kying-vông pæn-tih z-kön. 3 Jü-de t'e-nyiang. 6 Siang-sing-keh neng-kön. 7 Tso nu-boh-keh ming-veng. 11 Yia-su i zih-ke da-mô-fong. 22 Zông-ti-keh koh, teh Yia-su tse le._**

> **_1 基督講要謹防扳跌事幹。3 聚隊推讓。6 相信個能幹。7 做奴僕個名分。11 耶穌醫十個大麻瘋。22 上帝個國，搭耶穌再來。_**

·1 YIA-SU ziu teh meng-du kông, “Peh nying pæn-tih z-kön tsong iao le: dæn-z tso-c'ih keh z-kön cü-ts yiu 'o!

> 1 耶穌就搭門徒講，“畀人扳跌事幹總要來：但是做出箇事幹主子有禍！

·2 Peh ih-ke siao meng-du pæn-tih, wæ-z yüong ih-bæn do-mo kwa ze ge deo-kying tön-lôh he.

> 2 畀一個小門徒扳跌，還是用一爿大磨掛在渠頭頸斷落海。

·3 Ng-he z-kyi iao liu-sing: ng-keh hyüong-di ziah teh-ze ng, hao ky'ün-ka ge; ziah-z hwe-ke, hao sô-min ge.

> 3 爾許自己要留心：爾個兄弟若得罪爾，好勸解渠；若是悔改，好赦免渠。

·4 Ih-nyih ziah yiu ts'ih-t'ao teh-ze ng, ah ts'ih-t'ao tseo-cün-le, teh ng kông, ‘Ngô hwe-ke;’ ng ah iao sô-min ge.”

> 4 一日若有七套得罪爾，也七套走轉來，搭爾講，‘我悔改；’爾也要赦免渠。”

·5 S-du teh Cü kông, “Gyiu Ng kô-ts'eo ngô-he siang-sing-keh sing.”

> 5 使徒搭主講，“求爾加湊我許相信個心。”

·6 Cü ziu kông, “Ng-he ziah yiu siang-sing-keh sing ziang ih-leh ka-ts'e-ts, ziu hao teh keh-cü fong-jü kông, ‘Keng-deo bæh-ky'i, cong ze he-li;’ ge ziu we i ng.

> 6 主就講，“爾許若有相信個心像一粒芥菜子，就好搭箇株楓樹講，‘根頭拔起，種在海裏；’渠就會依爾。

·7 Ng-he nô-ih-ke yiu nu-boh kang-din, 'oh-tsia k'ön yiang, jong di-yiang cün-le, we teh ge kông, ‘Ng le zo-lôh ky'üoh?’

> 7 爾許哪一個有奴僕耕田，或者看羊，從地垟轉來，會搭渠講，‘爾來坐落喫？’

·8 Ky'i feh-z teh ge kông, ‘Sin bi-bæn ngô ky'üoh-zih, ngô ky'üoh teh hæh z-'eo, ng kyi-iao-ta kyi hao ze-i voh-z; 'eo-deo ng z-kyi hao ky'üoh hæh?

> 8 豈弗是搭渠講，‘先備辦我喫食，我喫搭喝時候，爾繫腰帶繫好在{倚}服事；後頭爾自己好喫喝？

·9 Keh nu-boh tsiao ge feng-fu tso, cü-nying-kô we to-zia ge feh? Ngô ts'eng feh-z.

> 9 箇奴僕照渠吩咐做，主人家會多謝渠弗？我忖弗是。

·10 Z-t'ih, ng-he ziu-z yiang-yiang su feng-fu z-kön tso-zing, ah ing-ke z-kyi kông, ‘Ngô-he z m-yüong-keh nu-boh; tso-ku z-kön z ming-veng ing-ke tso.’”

> 10 是{剔}，爾許就是樣樣所吩咐事幹做成，也應該自己講，‘我許是無用個奴僕；做過事幹是名分應該做。’”

·11 YIA-SU tao Yia-lu-sæh-lang k'e, kying-ku Sæh-mô-li-ô teh Kô-li-li.

> 11 耶穌到耶路撒冷去，經過撒馬利亞搭加利利。

·12 Tseo-tsing ih-ke hyiang-ts'eng, ziu p'ong-djôh zih-ke nying sang da-mô-fong, yün-yün gyi-kæn:

> 12 走進一個鄉村，就碰着十個人生大麻瘋，遠遠徛{簡}：

·13 ge-he ao-hyiang kông, “Yia-su, Fu-ts, k'o-lin ngô-he.”

> 13 渠許{詨}響講，“耶穌，夫子，可憐我許。”

·14 Yia-su mông-djôh teh ge-he kông, “Ng-he k'e, peh tsi-s mông.” Ge-he k'e z-'eo, ziu kyih-zing.

> 14 耶穌望着搭渠許講，“爾許去，畀祭司望。”渠許去時候，就潔淨。

·15 Nen-cong ih-ke nying, hyiao-teh z-keh bing hao-gao, tseo-cün, kao-sing yüong-wa Zông-ti;

> 15 內中一個人，曉得自個病好爻，走轉，高聲榮華上帝；

·16 p'oh-lôh Yia-su kyiah-zin, kön-zia Ge: keh nying z Sæh-mô-li-ô nying.

> 16 覆落耶穌腳前，感謝渠：箇人是撒馬利亞人。

·17 Yia-su kông, “Ky'i feh-z zih-ke tu kyih-zing? keh kyiu-ke ze 'ah-yi?

> 17 耶穌講，“豈弗是十個都潔淨？箇九個在{何}{裏}？

·18 Tsih-yiu keh kôh-sang nying cün-le kyü yüong-wa peh Zông-ti.”

> 18 只有箇各省人轉來歸榮華畀上帝。”

·19 Ziu teh keh nying kông, “Nang-ky'i, hao k'e: z ng siang-sing-keh sing peh ng jün-yü.”

> 19 就搭箇人講，“{儜}起，好去：是爾相信箇心畀爾痊癒。”

·20 FÆH-LI-SE nying meng Yia-su, Zông-ti-keh koh kyi-z le, Ge we-teh ge-he kông, “Zông-ti-keh koh le feh-z nying mông-teh-djôh:

> 20 法利賽人問耶穌，上帝個國幾時來，渠回答渠許講，“上帝個國來弗是人望得着：

·21 ah fe kông, ‘Ze-i!’ 'oh-tsia, ‘Ze-kæn!’ ing-yü Zông-ti-keh koh ziu-z ze ng-he cong-yiang.”

> 21 也{=弗會}講，‘在{倚}！’或者，‘在{簡}！’因爲上帝個國就是在爾許中央。”

·22 Wæ-yiu teh meng-du kông, “Z-'eo iao le, ng-he siang mông-djôh Nying-keh N-ts nyih-ts cong-yiang ih-nyih, ah feh neng-keo.

> 22 還有搭門徒講，“時候要來，爾許想望着人個兒子日子中央一日，也弗能夠。

·23 Yiu nying we teh ng-he kông, ‘Ze-i mông!’ ‘Ze-kæn mông!’ feh iao tseo-c'ih, feh iao keng ge-he:

> 23 有人會搭爾許講，‘在{倚}望！’‘在{簡}望！’弗要走出，弗要跟渠許：

·24 ing-yü ziang sin-din jong t'in i-pin fæh-c'ih, we liang tao t'in kæn-pin; Nying-keh N-ts le z-'eo, Ge ah we t'ih yiang-ts.

> 24 因爲像閃電從天{倚}邊發出，會亮到天{簡}邊；人個兒子來時候，渠也會{剔}樣子。

·25 Dæn-z Ge pih iao sin ziu hyü-to k'u-næn, bi keh si-de nying in-ky'i.

> 25 但是渠必要先受許多苦難，被箇世代人厭棄。

·26 Ziang Nô-ô z-'eo, Nying-keh N-ts z-'eo ah we z-t'ih.

> 26 像挪亞時候，人個兒子時候也會是{剔}。

·27 Ing-yü Nô-ô z-'eo ge-he tu ze-teh ky'üoh hæh, c'ü-tsing kô-c'ih, ih-dzih tao Nô-ô tseo-tsing fông-jün keh nyih, ziu 'ong-shü fæn-tsiang, nying tu mih-gao.

> 27 因爲挪亞時候渠許都在{搭}喫喝，娶進嫁出，一直到挪亞走進方船箇日，就洪水泛漲，人都滅爻。

·28 Yi ziang Lo-teh z-'eo, nying ze-teh ky'üoh ze-teh hæh, ma ma, cong-din ky'i-oh;

> 28 又像羅得時候，人在{搭}喫在{搭}喝，買賣，種田起屋；

·29 tao Lo-teh jong Su-to-mô tseo-c'ih keh nyih, ho teh liu-wông jong t'in kông-lôh, nying tu mih-gao:

> 29 到羅得從所多馬走出箇日，火搭硫磺從天降落，人都滅爻：

·30 Nying-keh N-ts hyin-c'ih z-'eo ah z-t'ih.

> 30 人箇兒子顯出時候也是{剔}。

·31 Keh nyih, yiu nying ze oh-zông, kô-ho ze oh-li, ge feh-k'o tseo-lôh k'e do: yiu nying ze di-yiang ah feh iao tseo-cün-le.

> 31 箇日，有人在屋上，傢伙在屋裏，渠弗可走落去馱：有人在地垟也弗要走轉來。

·32 Lo-teh ts'i-ts z-kön ng-he iao kyi-lao.

> 32 羅得妻子事幹爾許要記牢。

·33 Væn-pah iao pao-jün z-kyi sing-ming we sông ge: væn-pah k'eng sông sing-ming we pao-jün ge.

> 33 凡百要保全自己性命會喪渠：凡百肯喪性命會保全渠。

·34 Ngô teh ng kông, Keh ih-yia yiu liang-ke nying tso min-zông kw'eng; ih-ke we siu-k'e, ih-ke we dzing-gao.

> 34 我搭爾講，箇一夜有兩個人{佐}眠牀睏；一個會收割，一個會剩爻。

·35 Yiu liang-ke nyü-nying jü-de mo-mo; ih-ke we siu-k'e, ih-ke we dzing-gao.

> 35 有兩個女人聚隊磨磨；一個會收割，一個會剩爻。

·36 Yiu liang-ke nying ze di-yiang; ih-ke we siu-k'e, ih-ke we dzing-gao.”

> 36 有兩個人在地垟；一個會收割，一個會剩爻。”

·37 Ge-he we-teh Ge kông, “Cü, ze 'ah-yi yiu keh z-kön?” Yia-su teh ge-he kông, “S-siu ze 'ah-yi, la-ing ah we jü-zih ze 'ah-yi.”

> 37 渠許回答渠講，“主，在{何}{裏}有箇事幹？”耶穌搭渠許講，“屍首在{何}{裏}，{老}鷹也會聚集在{何}{裏}。”


## Lk. 18.

> Lk. 18.

**_3 Feh k'eng hyih-keh kwa-vu. 9 Fæh-li-se nying teh siu-din-liang nying. 15 Siao-nying ta tao Yia-su su-ze. 18 Ih-ke kwön iao keng Yia-su, dæn-z bi ze-veh tsu-lao. 28 Yü Yia-su tön-gao si-zông cü-ts-keh pao-ing. 31 Kông Ge iao s z-kön, 35 i hæh-ngæn liang._**

> **_3 弗肯歇個寡婦。9 法利賽人搭收田糧人。15 小人帶到耶穌所在。18 一個官要跟耶穌，但是被財物阻牢。28 爲耶穌斷爻世上主子個報應。31 講渠要死事幹，35 醫瞎眼亮。_**

·1 YIA-SU ts-tin nying ing-ke zông-zông tao-kao feh iao hyih-lih; ziu yüong pi-fông teh ge-he kông,

> 1 耶穌指點人應該常常禱告弗要歇力；就用比方搭渠許講，

·2 “Ih-ke zing-li yiu ih-ke kwön, feh p'ô-gyü Zông-ti, ah feh kying-djong nying:

> 2 “一個城裏有一個官，弗怕懼上帝，也弗敬重人：

·3 keh zing-li yiu ih-ke kwa-vu, lü-ts' tseo-le teh kwön kông, ‘Gyiu ng peh ngô sing-ün, kyiu ngô c'ih ün-kô siu-li.’

> 3 箇城裏有一個寡婦，屢次走來搭官講，‘求爾畀我伸冤，救我出冤家手裏。’

·4 Kwön dziang-kyiu feh k'eng: 'eo-deo sing-li kông, ‘Ngô shü-tsih feh p'ô-gyü Zông-ti, feh kying-djong nying;

> 4 官長久弗肯：後頭心裏講，‘我雖只弗怕懼上帝，弗敬重人；

·5 dæn-z yü keh kwa-vu lo-so ngô, ngô peh ge sing-ün, sang-teh ge dziang le ts'ao-nao ngô.’”

> 5 但是爲箇寡婦囉嗦我，我畀渠伸冤，省得渠長來吵鬧我。’”

·6 Cü ziu kông, “Ng-he t'ing keh feh kong-nyi-keh kwön su kông shih-wa.

> 6 主就講，“爾許聽箇弗公義個官所講說話。

·7 Zông-ti kæn-shün-keh pah-sing, nyih yia gyiu Ge, Ge shü-tsih zing-ne dziang-kyiu, ky'i feh we sing ge ün?

> 7 上帝揀選個百姓，日夜求渠，渠雖只忍耐長久，豈弗會伸渠冤？

·8 Ngô teh ng kông, pih-ding kw'a-kw'a sing ge ün. Dæn-z Nying-keh N-ts le, we mông-djôh si-zông yiu siang-sing-keh sing feh?”

> 8 我搭爾講，必定快快伸渠冤。但是人個兒子來，會望着世上有相信個心弗？”

·9 Yia-su mông-djôh yiu-sih z sön z kong-nyi, mông bih-nying feh ky'i, ziu yüong keh pi-fông teh ge-he kông:

> 9 耶穌望着有些自算自公義，望別人弗起，就用箇比方搭渠許講：

·10 “Yiu liang-ke nying tseo-zông sing-din tao-kao; ih-ke z Fæh-li-se nying, ih-ke z siu-din-liang nying.

> 10 “有兩個人走上聖殿禱告；一個是法利賽人，一個是收田糧人。

·11 Keh Fæh-li-se nying gyi-kæn ön-cong ze-teh tao-kao, kông, ‘Zông-ti, ngô kön-zia Ng, ngô feh ziang bih-nying tso ts'iang-deh, feh kong-nyi, kæn-ying z-kön, ah feh ziang keh siu-din-liang nying.

> 11 箇法利賽人徛{簡}暗中在{搭}禱告，講，‘上帝，我感謝爾，我弗像別人做搶奪，弗公義，姦淫事幹，也弗像箇收田糧人。

·12 Me ts'ih-nyih, ngô yiu liang-t'ao kying-zih; ngô su yiu, zih-ku kyün-c'ih ih-ku.’

> 12 每七日，我有兩套禁食；我所有，十股捐出一股。’

·13 Keh siu-din-liang nying yün-yün gyi-kæn, ngæn tu feh kön de-ky'i hyiang t'in, tsih we k'ao hyüong-deo, kông, ‘Zông-ti, k'o-lin ngô væn-ze nying.’

> 13 箇收田糧人遠遠徛{簡}，眼都弗敢擡起向天，只會敲胸頭，講，‘上帝，可憐我犯罪人。’

·14 Ngô teh ng kông, Keh siu-din-liang nying cün-k'e pi keh Fæh-li-se nying wæ-z ge sön tsing-dzih: ing-yü væn-pah z-kyi sing-zông kao, pih-ding kông-lôh ti-vi; z-kyi kông-lôh ti-vi, we sing-zông kao.”

> 14 我搭爾講，箇收田糧人轉去比箇法利賽人還是渠算正直：因爲凡百自己升上高，必定降落低微；自己降落低微，會升上高。”

·15 YIU nying ta siao-nying tao Yia-su su-ze, gyiu Ge siu en-en ge-he: meng-du mông-djôh, tsah-væh ge-he.

> 15 有人帶小人到耶穌所在，求渠手按按渠許：門徒望着，責罰渠許。

·16 Dæn-z Yia-su ao ge-he le, kông, “Hao peh siao-nying tao Ngô i le, feh iao tsu-lao ge-he: ing-yü keh-yiang-ts nying Zông-ti-keh koh z ge-ke.

> 16 但是耶穌{詨}渠許來，講，“好畀小人到我{倚}來，弗要阻牢渠許：因爲箇樣子人上帝個國是渠個。

·17 Ngô lao-zih teh ng kông, Væn-pah feh k'eng ziang siao-nying tsih-ziu Zông-ti-keh koh, tön feh neng tseo-tsing.”

> 17 我老實搭爾講，凡百弗肯像小人接受上帝個國，斷弗能走進。”

·18 YIU ih-ke kwön le meng Yia-su, kông, “Hao Sin-sang, ngô ing-ke tsa tso-fæh hao teh-djôh üong-yün weh-ming?”

> 18 有一個官來問耶穌，講，“好先生，我應該怎做法好得着永遠活命？”

·19 Yia-su teh ge kông, “Tsa-sang ts'ing-hwu Ngô z hao? hao cü-ts z m-yiu, tsih-yiu ih-yü, ziu-z Zông-ti.

> 19 耶穌搭渠講，“怎生稱呼我是好？好主子是無有，只有一位，就是上帝。

·20 Ka-ming ng hyiao-teh, ziu-z, ‘Feh-k'o kæn-ying,’ ‘Feh-k'o sæh-nying,’ ‘Feh-k'o t'eo-dao,’ ‘Feh-k'o tso kô kyin-tsing,’ ‘Iao hao-kying ng-keh vu-meo.’” [C.20.12-16.]

> 20 誡命爾曉得，就是，‘弗可姦淫，’‘弗可殺人，’‘弗可偷盜，’‘弗可做假見證，’‘要孝敬爾個父母。’”

·21 Ge kông, “Keh-sih ngô jong siao tu siu-lao.”

> 21 渠講，“箇些我從小都守牢。”

·22 Yia-su t'ing-djôh keh shih-wa, teh ge kông, “Ng wæ siao ih-yiang: k'e ma ng su yiu, feng peh gyüong-nying, ng ziu yiu ze-veh ze t'in-zông: ping-ts'ia hao le keng Ngô.”

> 22 耶穌聽着箇說話，搭渠講，“爾還少一樣：去賣爾所有，分畀窮人，爾就有財物在天上：幷且好來跟我。”

·23 Ge t'ing keh shih-wa, ting iu-zeo; ing-yü yiu do kô-s.

> 23 渠聽箇說話，頂憂愁；因爲有大家私。

·24 Yia-su mông ge ting iu-zeo, ziu kông, “Yiu kô-s cü-ts tsing Zông-ti-keh koh, tsa næn!

> 24 耶穌望渠頂憂愁，就講，“有家私主子進上帝個國，怎難！

·25 Lôh-do c'ün-ku tsing-ngæn, pi ze-cü tsing Zông-ti-keh koh, wæ-z ge yüong-yi.”

> 25 駱駝穿過針眼，比財主進上帝個國，還是渠容易。”

·26 T'ing-djôh cü-ts kông, “Su-i, kæh-nying hao teh-kyiu?

> 26 聽着主子講，“所以，何人好得救？

·27 Yia-su kông, “Nying tso-feh-le z-kön Zông-ti we tso.”

> 27 耶穌講，“人做弗來事幹上帝會做。”

·28 Pi-teh kông, “Ngô-he z yiang-yiang tu tön-gao, keng Ng.”

> 28 彼得講，“我許是樣樣都斷爻，跟爾。”

·29 Yia-su teh ge-he kông, “Ngô lao-zih teh ng kông, Væn-pah yü Zông-ti-keh koh tön-gao oh-yü, vu-meo, hyüong-di, ts'i-ts, n-nô,

> 29 耶穌搭渠許講，“我老實搭爾講，凡百爲上帝個國斷爻屋宇，父母，兄弟，妻子，兒女，

·30 kying-si m-yiu feh teh-djôh hyü-to be-su, 'ô-si teh-djôh üong-yün weh-ming.”

> 30 今世無有弗得着許多倍數，下世得着永遠活命。”

·31 YIA-SU ta keh zih-nyi-ke tao Z-kyi sing-pin, teh ge kông, “Ngô-he zông Yia-lu-sæh-lang, sin-ts-nying ts-tin Nying-keh N-ts sia-lôh shih-wa, tu pih-ding yiu ing-nyin.

> 31 耶穌帶箇十二個到自己身邊，搭渠講，“我許上耶路撒冷，先知人指點人個兒子寫落說話，都必定有應驗。

·32 Ing-yü Ge we kao peh bih-koh-nying, ge-he we c'ü-siao Ge, tsao-t'æh Ge, zæn-t'u t'u Ge;

> 32 因爲渠會交畀別國人，渠許會取笑渠，糟蹋渠，饞唾吐渠；

·33 yüong pin tang Ge, tsông Ge s; di-sæn nyih we weh-cün-le.”

> 33 用鞭打渠，妝渠死；第三日會活轉來。”

·34 Keh-sih z-kön meng-du tu feh tong; ing-yü keh shih-wa i-s z ing-lao, Ge su kông z-kön ge-he ah feh ming-bah.

> 34 箇些事幹門徒都弗懂；因爲箇說話意思是隱牢，渠所講事幹渠許也弗明白。

·35 YIA-SU kw'a tao Yia-li-ko, yiu ih-ke hæh-ngæn zo ze lu-pin t'ao-væn:

> 35 耶穌快到耶利哥，有一個瞎眼坐在路邊討飯：

·36 t'ing-djôh yiu hyü-to nying tseo-ku, meng zah-m z-kön.

> 36 聽着有許多人走過，問甚麼事幹。

·37 Ge-he teh ge kông, “Z Nô-sæh-læh-keh Yia-su tseo-ku.”

> 37 渠許搭渠講，“是拿撒勒個耶穌走過。”

·38 Hæh-ngæn ziu ao-ky'i-le, kông, “Da-bih-keh 'Eo-de, Yia-su, k'o-lin ngô.”

> 38 瞎眼就{詨}起來，講，“大闢個後代，耶穌，可憐我。”

·39 Zin-deo tseo cü-ts tsah-væh ge, ao ge hyiao-hyiang: ge fæn-cün kah-nga ao-ky'i-le, kông, “Da-bih-keh 'Eo-de, k'o-lin ngô.”

> 39 前頭走主子責罰渠，{詨}渠{=休要}響：渠反轉格外{詨}起來，講，“大闢個後代，可憐我。”

·40 Yia-su gyi-lao, feng-fu ge-he ta ge le: tseo-le, Yia-su meng ge,

> 40 耶穌徛牢，吩咐渠許帶渠來：走來，耶穌問渠，

·41 “Iao Ngô peh ng tso zah-m?” Ge kông, “Cü, iao peh ngô mông-djôh.”

> 41 “要我畀爾做甚麼？”渠講，“主，要畀我望着。”

·42 Yia-su teh ge kông, “Hao mông-djôh, z ng siang-sing-keh sing peh ng jün-yü.”

> 42 耶穌搭渠講，“好望着，是爾相信個心畀爾痊癒。”

·43 Hæh-ngæn lih-k'eh mông-djôh, keng Yia-su, i-lu yüong-wa Zông-ti: cong pah-sing mông-djôh ziu tsæn-mi Zông-ti.

> 43 瞎眼立刻望着，跟耶穌，依路榮華上帝：衆百姓望着就讚美上帝。


## Lk. 19.

> Lk. 19.

**_1 Siu din-liang-keh Sæh-ke. 11 Zih-kw'e nying-ts. 28 Kyi-toh gyi ih-p'ih lü tsing Yia-lu-sæh-lang: 41 yü Yia-lu-sæh-lang k'oh: 45 jong sing-din kön-c'ih tso ma-ma cü-ts: 47 me-nyih ze sing-din kao-hyüing. Tsi-s-tsiang teh doh-shü-nying iao sæh Ge, dæn-z p'ô pah-sing._**

> **_1 收田糧個撒該。11 十塊銀子。28 基督騎一匹驢進耶路撒冷：41 爲耶路撒冷哭：45 從聖殿趕出做買賣主子：47 每日在聖殿教訓。祭司長搭讀書人要殺渠，但是怕百姓。_**

·1 YIA-SU tsing Yia-li-ko, kying-ku z-'eo;

> 1 耶穌進耶利哥，經過時候；

·2 yiu ih-ke nying ming-z Sæh-ke; tso siu-din-liang-keh tsong-kwön, yi z ze-cü.

> 2 有一個人名字撒該；做收田糧個總管，又是財主。

·3 Ge siang mông Yia-su z zao-teh nying; ing-yü nying to, ge-z yi a-si mông-feh-djôh.

> 3 渠想望耶穌是{唣}{得}人；因爲人多，渠自又矮細望弗着。

·4 Ziu diao zông-zin, pah-zông ih-cü fong-jü siang mông Yia-su: ing-yü Yia-su iao tseo-ku keh-da lu.

> 4 就趒上前，{迫}上一株楓樹想望耶穌：因爲耶穌要走過箇{埭}路。

·5 Yia-su tseo-tao keh su-ze, deo nyiang-ky'i mông-djôh ge, teh ge kông, “Sæh-ke, kw'a lôh-le; Ngô kying-nying iao djü ze ng u-li.”

> 5 耶穌走到箇所在，頭仰起望着渠，搭渠講，“撒該，快落來；我今日要住在爾{烏}裏。”

·6 Sæh-ke ziu kw'a-kw'a lôh-le, ting hwön-hyi nying-tsih Ge.

> 6 撒該就快快落來，頂歡喜迎接渠。

·7 Cong-nying mông-djôh, ma-ün Yia-su, kông, “Ge tseo-tsing ze-nying u-li shoh-yia.”

> 7 衆人望着，埋怨耶穌，講，“渠走進罪人{烏}裏宿夜。”

·8 Sæh-ke gyi-ky'i, teh Cü kông, “Cü, ngô kô-s ih-pön feng peh gyüong-nying; ziah yiu sah-tsô nying, ngô kô s-be wæn ge.”

> 8 撒該徛起，搭主講，“主，我家私一半分畀窮人；若有索詐人，我加四倍還渠。”

·9 Yia-su teh ge kông, “Kying-nying keh ih-kô nying yiu kyiu-sing, ing-yü ge ah z Ô-pah-læh-hön-keh 'eo-de.

> 9 耶穌搭渠講，“今日箇一家人有救星，因爲渠也是亞伯拉罕個後代。

·10 Ing-yü Nying-keh N-ts z le zing le kyiu keh-sih sih-gao-keh.”

> 10 因爲人個兒子是來尋來救箇些失爻個。”

·11 YIA-SU kw'a tao Yia-lu-sæh-lang, cong-nying ts'eng Zông-ti-keh koh ziu iao hyin-c'ih, ge-he wæ ze-teh t'ing, Yia-su ling-nga kông ih-ke pi-fông.

> 11 耶穌快到耶路撒冷，衆人忖上帝個國就要顯出，渠許還在{搭}聽，耶穌另外講一個比方。

·12 Su-i Ge kông, “Yiu ih-ke kyü-djong-keh nying iao tao yün di-fông k'e, teh-djôh koh-kô, cün-le.

> 12 所以渠講，“有一個貴重個人要到遠地方去，得着國家，轉來。

·13 Ziu ao-le ge zih-ke nu-boh, kao-de ge-he zih-kw'e nying-ts, teh ge-he kông, ‘Ng-he k'e tso sang-i, teng-tao ngô cün-le.’

> 13 就{詨}來渠十個奴僕，交代渠許十塊銀子，搭渠許講，‘爾許去做生意，等到我轉來。’

·14 Ge-keh pah-sing ky'i-'eng ge, 'eo-deo ts'a nying k'e, kông, ‘Ngô-he feh iao keh nying tso ngô-he wông-ti.’

> 14 渠個百姓氣恨渠，後頭差人去，講，‘我許弗要箇人做我許皇帝。’

·15 Keh kyü-djong nying teh-djôh koh-kô cün-le, feng-fu ao-le keh-sih nu-boh, ziu-z keh-pæn do nying-ts cü-ts, iao hyiao-teh ge-he kôh-nying yiu to-siao dzæn-deo.

> 15 箇貴重人得着國家轉來，吩咐{詨}來箇些奴僕，就是箇班馱銀子主子，要曉得渠許各人有多少賺頭。

·16 Deo-ih-ke tseo-le, kông, ‘Cü, ng-keh ih-kw'e yiu zih-kw'e dzæn-deo.’

> 16 頭一個走來，講，‘主，爾個一塊有十塊賺頭。’

·17 Cü-nying-kô teh ge kông, ‘Hao nu-boh: ng siao z-kön kyi-zin yiu cong-sing, hao tsông-kwön zih-ke yün-veng.’

> 17 主人家搭渠講，‘好奴僕：爾小事幹既然有忠心，好掌管十個縣份。’

·18 Di-nyi-ke tseo-le, kông, ‘Cü, ng-keh ih-kw'e yiu ng-kw'e dzæn-deo.’

> 18 第二個走來，講，‘主，爾個一塊有五塊賺頭。’

·19 Ah teh ge kông, ‘Ng hao kwön ng-ke yün-veng.’

> 19 也搭渠講，‘爾好管五個縣份。’

·20 Wæ-yiu ih-ke tseo-le, kông, ‘Cü, ng-keh ih-kw'e ze-teh, z ngô ih-hyiang pao siu-kying-li:

> 20 還有一個走來，講，‘主，爾個一塊在{搭}，是我一向包手巾裏：

·21 ing-yü ngô p'ô ng, ng z li-'e nying: feh-z ng fông-lôh ah we do-le, feh-z ng cong-lôh ah we siu-keh.’

> 21 因爲我怕爾，爾是厲害人：弗是爾放落也會馱來，弗是爾種落也會收割。’

·22 Cü-nying-kô teh ge kông, ‘Ng ôh nu-boh, ngô tsiao ng z-keh k'eo-kyüong p'ön-tön ng. Kyi-zin hyiao-teh ngô z li-'e nying, feh-z ngô fông-lôh ah we do-le, feh-z ngô cong-lôh ah we siu-keh;

> 22 主人家搭渠講，‘爾惡奴僕，我照爾自個口供判斷爾。既然曉得我是厲害人，弗是我放落也會馱來，弗是我種落也會收割；

·23 su-i, ngô-keh nying-ts tsa-sang feh zeng ze dong-din tin, teng ngô le z-'eo lin li-din tu hao do-cün-le?’

> 23 所以，我個銀子怎生弗存在銅鈿店，等我來時候連利鈿都好馱轉來？’

·24 Cü-nying-kô ziu feng-fu gyi ze pin-keh nying kông, ‘Ge keh-kw'e nying-ts do-le, peh yiu zih-kw'e cü-ts.’

> 24 主人家就吩咐徛在邊個人講，‘渠箇塊銀子馱來，畀有十塊主子。’

·25 Ge-he kông, ‘Cü, ge yiu zih-kw'e.’

> 25 渠許講，‘主，渠有十塊。’

·26 Cü-nying-kô kông, ‘Ngô teh ng kông, Væn-pah yiu cü-ts, wæ iao peh ge; m-yiu cü-ts, lin ge su yiu ah iao peh ge deh-k'e.

> 26 主人家講，‘我搭爾講，凡百有主子，還要畀渠；無有主子，連渠所有也要畀渠奪去。

·27 Dæn-z ngô-keh dziu-dih, feh iao ngô tso wông cü-ts, bæh tao i le, ze ngô min-zin sæh-gao.’”

> 27 但是我個仇敵，弗要我做王主子，拔到{倚}來，在我面前殺爻。’”

·28 KEH-SIH shih-wa kông wön, Yia-su ziu zông Yia-lu-sæh-lang.

> 28 箇些說話講完，耶穌就上耶路撒冷。

·29 Kw'a tao Pah-fæh-gyi teh Pah-da-nyi, ze ih-tu sæn-pin, (keh-tu sæn ziu-z Kæn-læn sæn,) ziu ts'a liang-ke meng-du, kông,

> 29 快到伯法其搭伯大尼，在一堵山邊，（箇堵山就是橄欖山，）就差兩個門徒，講，

·30 “Ng-he hao tao te-min hyiang-ts'eng k'e; tseo-tsing ziu we p'ong-djôh ih-diao siao-lü kyi-kæn, jong-le m-nying gyi-ku: ka-gao, ky'in-le.

> 30 “爾許好到對面鄉村去；走進就會碰着一條小驢繫{簡}，從來無人騎過：解爻，牽來。

·31 Ziah yiu nying meng ng, ‘Ka ge tso zah-m?’ hao teh ge kông, ‘Cü iao yüong ge.’”

> 31 若有人問爾，‘解渠做甚麼？’好搭渠講，‘主要用渠。’”

·32 Ts'a-keh nying ziu k'e, p'ong-djôh ziang Yia-su teh ge-he kông.

> 32 差個人就去，碰着像耶穌搭渠許講。

·33 Ka lü z-'eo, yiang lü-keh nying teh ge-he kông, “Yü zah-m ka lü?”

> 33 解驢時候，養驢個人搭渠許講，“爲甚麼解驢？”

·34 Meng-du kông, “Cü iao yüong ge.”

> 34 門徒講，“主要用渠。”

·35 Ziu ky'in tao Yia-su su-ze: do z-keh i-zông fông ze lü zông-min, tông Yia-su gyi-zông.

> 35 就牽到耶穌所在：馱自個衣裳放在驢上面，擋耶穌騎上。

·36 Yia-su k'e z-'eo, ge-he do i-zông p'u-lu.

> 36 耶穌去時候，渠許馱衣裳鋪路。

·37 Yia-su gying Yia-lu-sæh-lang, iao tseo-lôh Kæn-læn sæn z-'eo, cong meng-du, yü mông-djôh keh hyü-to neng-kön-keh gyi-z, tu hwön-hyi, do sing-hyiang tsæn-mi Zông-ti; kông,

> 37 耶穌近耶路撒冷，要走落橄欖山時候，衆門徒，爲望着箇許多能幹個奇事，都歡喜，大聲響讚美上帝；講，

·38 “K'ao Cü ming-deo le-keh Wông-ti, z ing-ke coh-tsæn: ze t'in-zông yiu t'a-bing, ze ting kao su-ze yiu yüong-wa.”

> 38 “靠主名頭來個皇帝，是應該祝讚：在天上有太平，在頂高所在有榮華。”

·39 Cong-nying li-min yiu kyi-ke Fæh-li-se nying teh Yia-su kông, “Sin-sang, iao tsah-væh Ng-keh meng-du.”

> 39 衆人裏面有幾個法利賽人搭耶穌講，“先生，要責罰爾個門徒。”

·40 Yia-su we-teh ge-he kông, “Ngô t'ong-ts ng, Ziah-z ge-he feh k'e-k'eo, keh-sih zih-deo tu we ao-ky'i-le.”

> 40 耶穌回答渠許講，“我通知爾，若是渠許弗開口，箇些石頭都會{詨}起來。”

·41 Yi-kying gying-gao, mông-djôh zing-li, ziu k'oh ge, kông,

> 41 已經近爻，望着城裏，就哭渠，講，

·42 “Yin-ze wæ-z ng-keh nyih-ts, ng ziah-z hyiao-teh kwæn-djôh ng t'a-bing-keh z-kön, ziu hao: tsih-z ng-keh ngæn yin-ze tsô-lao.

> 42 “現在還是爾個日子，爾若是曉得關着爾太平個事幹，就好：只是爾個眼現在遮牢。

·43 Ing-yü nyih-ts iao le, ng-keh dziu-dih we deo-ky'ün coh t'u-zing, s-min yü-lao ng,

> 43 因爲日子要來，爾個仇敵會頭圈築土城，四面圍牢爾，

·44 peh ng tso bing di, sæh-gao ng li-min-keh n-nô, m-yiu ih-kw'e zih-deo dzing-lôh ze zih-deo zông; ing-yü ng feh hyiao-teh keh tsiao-ku ng-keh nyih-ts.”

> 44 畀爾做平地，殺爻爾裏面個兒女，無有一塊石頭剩落在石頭上；因爲爾弗曉得箇照顧爾個日子。”

·45 Yia-su tseo-tsing sing-din, kön-c'ih sing-din-li tso ma-ma cü-ts,

> 45 耶穌走進聖殿，趕出聖殿裏做買賣主子，

·46 teh ge-he kông, “Shü-li yiu sia-lôh, ‘Ngô-keh oh z tao-kao-keh oh: ng-he peh ge tso gyiang-dao k'o.’” [Y.56.7;Yl.7.11.]

> 46 搭渠許講，“書裏有寫落，‘我個屋是禱告個屋：爾許畀渠做強盜窠。’”

·47 Yia-su nyih-nyih ze sing-din kao-hyüing. Tsi-s-tsiang, teh doh-shü-nying, wæ-yiu pah-sing cong-yiang-keh deo-nao iao sæh Ge:

> 47 耶穌日日在聖殿教訓。祭司長，搭讀書人，還有百姓中央個頭腦要殺渠：

·48 tsih-z wa-sön feh c'ih tsa tsông-fæh; ing-yü pah-sing tu ting hwön-hyi t'ing Ge.

> 48 只是划算弗出怎妝法；因爲百姓都頂歡喜聽渠。


## Lk. 20.

> Lk. 20.

**_1 Kyi-toh yüong Iah-'ön z-kön piao-ming ge-keh gyün-ping. 9 Bu-dao yün-keh pi-fông. 19 Næh din-liang-keh pi-fông. 27 Sæh-t'u-ke nying kông, m-yiu weh-cün-le z-kön, Yia-su teh ge bin-ming. 41 Kyi-toh tsa-sang z Da-bih-keh 'Eo-de. 45 Yia-su ts-ying meng-du kying-vông doh-shü-nying._**

> **_1 基督用約翰事幹表明渠個權柄。9 葡萄園個比方。19 納田糧個比方。27 撒土該人講，無有活轉來事幹，耶穌搭渠辯明。41 基督怎生是大闢個後代。45 耶穌指引門徒謹防讀書人。_**

·1 YIU ih-nyih, Yia-su ze sing-din kao-hyüing pah-sing djün foh-ing, tsi-s-tsiang doh-shü-nying teh tsiang-lao tseo-le;

> 1 有一日，耶穌在聖殿教訓百姓傳福音，祭司長讀書人搭長老走來；

·2 teh Yia-su kông, “Ng yüong zah-m gyün-ping tso keh-sih z-kön? kæh-nying peh ng keh gyün-ping? t'ong-ts ngô-he.”

> 2 搭耶穌講，“爾用甚麼權柄做箇些事幹？何人畀爾箇權柄？通知我許。”

·3 Yia-su we-teh ge-he kông, “Ngô ah iao meng ng-he ih-kyü; hao t'ong-ts Ngô:

> 3 耶穌回答渠許講，“我也要問爾許一句；好通知我：

·4 Iah-'ön-keh si-li, wæ-z jong t'in, wæ-z jong nying?”

> 4 約翰個洗禮，還是從天，還是從人？”

·5 Ge-he s-'ô siang-liang, kông, “Ziah kông, Z jong t'in; Ge ziu we kông, ‘Ng-he tsa-sang feh siang-sing ge?’

> 5 渠許私下商量，講，“若講，是從天；渠就會講，‘爾許怎生弗相信渠？’

·6 Ziah kông, Z jong nying, pah-sing tu iao yüong zih-deo p'ang-s ngô-he: ing-yü ge-he siang-sing Iah-'ön z sin-ts-nying.”

> 6 若講，是從人，百姓都要用石頭碰死我許：因爲渠許相信約翰是先知人。”

·7 Ziu we-teh kông, feh hyiao-teh z 'ah-yi le.

> 7 就回答講，弗曉得是{何}{裏}來。

·8 Yia-su teh ge-he kông, “Ngô yüong zah-m gyün-ping tso keh-sih z-kön, ah feh t'ong-ts ng-he.”

> 8 耶穌搭渠許講，“我用甚麼權柄做箇些事幹，也弗通知爾許。”

·9 Ziu yüong keh pi-fông teh cong-nying kông: “Yiu ih-ke nying cong ih-yün bu-dao, shü peh cong-din-nying, tao bih-koh k'e tæn-kôh dziang-kyiu.

> 9 就用箇比方搭衆人講：“有一個人種一園葡萄，稅畀種田人，到別國去耽擱長久。

·10 Z-'eo tao-gao, ts'a ih-ke nu-boh tao cong-din-nying su-ze, iao ge-he do yün-li-keh ko-ts peh ge: cong-din-nying tang ge, peh ge k'ong-siu cün-k'e.

> 10 時候到爻，差一個奴僕到種田人所在，要渠許馱園裏個果子畀渠：種田人打渠，畀渠空手轉去。

·11 Tse ts'a ih-ke nu-boh: ge-he tang ge, yi tao ge me, peh ge k'ong-siu cün-k'e.

> 11 再差一個奴僕：渠許打渠，又倒渠楣，畀渠空手轉去。

·12 Di-sæn t'ao ts'a nying le, ge-he ning-gyiu peh ge tang-siang, kön ge c'ih.

> 12 第三套差人來，渠許仍舊畀渠打傷，趕渠出。

·13 Yün-cü kông, ‘Ngô tsa tso-fæh? Ngô ts'a ngô ts'ing-e-keh n-ts k'e: ge-he mông-djôh, 'oh-tsia we kying-djong ge.’

> 13 園主講，‘我怎做法？我差我親愛個兒子去：渠許望着，或者會敬重渠。’

·14 Cong-din-nying mông-djôh ge n-ts, ziu jü-de siang-liang, kông, ‘Keh z tsih-tsông sæn-nyih cü-ts: ngô-he feh-jü sæh ge, keh sæn-nyih hao kyü peh ngô-he.’

> 14 種田人望着渠兒子，就聚隊商量，講，‘箇是接掌產業主子：我許弗如殺渠，箇產業好歸畀我許。’

·15 Ziu t'a ge c'ih yün-nga, sæh-gao. Yün-cü we tsa-sang bæn ge-he?

> 15 就拖渠出園外，殺爻。園主會怎生辦渠許？

·16 Ge we le djü-mih keh-pæn cong-din-nying, bu-dao-yün kao-de bih-ke.” Ge-he t'ing-djôh ziu kông, “Tön-wu feh-k'o.”

> 16 渠會來除滅箇班種田人，葡萄園交代別個。”渠許聽着就講，“斷乎弗可。”

·17 Yia-su mông ge-he, kông, “Shü-li su sia-lôh, ‘Ky'i-oh lao-s su tön-gao keh-kw'e zih-deo, z tso oh kôh deo-ih-kw'e zih-deo;’ keh-kyü shih-wa tsa-sang?

> 17 耶穌望渠許，講，“書裏所寫落，‘起屋老師所斷爻箇塊石頭，是做屋角頭一塊石頭；’箇句說話怎生？

·18 Væn-pah tih-ze keh-kw'e zih-deo zông, pih-ding tih-wu; keh-kw'e zih-deo tih-lôh ge sing-zông, keh nying pih-ding næh feng-se.”

> 18 凡百跌在箇塊石頭上，必定跌糊；箇塊石頭跌落渠身上，箇人必定捺粉碎。”

·19 Tsi-s-tsiang teh doh-shü-nying, hyiao-teh Yia-su kông keh pi-fông z  ts-tin ge-he z-kyi, tông-z iao k'ô Ge, tsih-z p'ô pah-sing.

> 19 祭司長搭讀書人，曉得耶穌講箇比方是指點渠許自己，當時要揢渠，只是怕百姓。

·20 GE-HE tsiang Ge, yi ts'a kyi-ke t'ön-t'ing cü-ts, kô-mao tsing-dzih nying, iao peh Ge shih-wa tso pô-ping, hao kao peh yiu gyün-ping tsong-toh-keh siu-li.

> 20 渠許張渠，又差幾個探聽主子，假冒正直人，要畀渠說話做把柄，好交畀有權柄總督個手裏。

·21 Ge-he ziu meng Ge, kông, “Sin-sang, ngô-he hyiao-teh Ng z tsiao dzih ze-teh kông ze-teh kao-hyüing, ah feh cing min-zing, tsih lao-zih kông Zông-ti-keh dao-li:

> 21 渠許就問渠，講，“先生，我許曉得爾是照直在{搭}講在{搭}教訓，也弗準面情，只老實講上帝個道理：

·22 ngô-he næh din-liang peh Ke-sæh, ing-ke feh?”

> 22 我許捺田糧畀該撒，應該弗？”

·23 Yia-su hyiao-teh ge-keh kyü-kyi, teh ge-he kông, “Ng-he tsa-sang s-s Ngô?

> 23 耶穌曉得渠個詭計，搭渠許講，“爾許怎生試試我？

·24 Do ih-kw'e nying-din peh Ngô mông. Keh ziang teh 'ao z kæh-nying-ke?” Ge-he we-teh kông, “Z Ke-sæh-ke.”

> 24 馱一塊銀鈿畀我望。箇像搭號是何人個？”渠許回答講，“是該撒個。”

·25 Yia-su teh ge-he kông, “Ke-sæh-keh meh-z hao peh Ke-sæh, Zông-ti-keh meh-z hao peh Zông-ti.”

> 25 耶穌搭渠許講，“該撒個物事好畀該撒，上帝個物事好畀上帝。”

·26 Ge-he feh neng ze pah-sing min-zin k'ô Ge pô-ping; ziu feh hyiang, tsih hyi-gyi Ge we-teh shih-wa.

> 26 渠許弗能在百姓面前揢渠把柄；就弗響，只希奇渠回答說話。

·27 Sæh-t'u-ke nying, ziu-z kông weh-cün-le z-kön m-yiu, ge-he yiu kyi-ke tseo-le, meng Ge kông,

> 27 撒土該人，就是講活轉來事幹無有，渠許有幾個走來，問渠講，

·28 “Sin-sang, Mo-si sia-lôh peh ngô-he, Ziah yiu nying ge ko s-gao, yiu ts'i-ts, m-yiu n-nô, ge di ing-ke c'ü ge ts'i-ts, peh ge ko djün-tsong-tsih-de.

> 28 “先生，摩西寫落畀我許，若有人渠哥死爻，有妻子，無有兒女，渠弟應該娶渠妻子，畀渠哥傳宗接代。

·29 Yin-ze yiu ts'ih-ke hyüong-di: deo-ih-ke ts'i-ts t'ao-le, m-yiu n-nô s-gao.

> 29 現在有七個兄弟：頭一個妻子討來，無有兒女死爻。

·30 Di-nyi t'ao ge; ah m-yiu n-nô, s-gao.

> 30 第二討渠；也無有兒女，死爻。

·31 Di-sæn ah t'ao ge; lin ts'ih-ke z-t'ih: tu m-yiu n-nô, s-gao.

> 31 第三也討渠；連七個是{剔}：都無有兒女，死爻。

·32 'Eo-deo, nyü-nying ah s-gao.

> 32 後頭，女人也死爻。

·33 Su-i, weh-cün-le z-'eo, ge sön nô-ih-ke-keh ts'i-ts? ing-yü ts'ih-ke nying tu c'ü ge ku.”

> 33 所以，活轉來時候，渠算哪一個個妻子？因爲七個人都娶渠過。”

·34 Yia-su we-teh ge-he kông, “Yin-ze z-si-keh n-ts yiu c'ü-tsing kô-c'ih:

> 34 耶穌回答渠許講，“現在時世個兒子有娶進嫁出：

·35 k'o-i jong s-nying cong-yiang weh-cün-le, tsiang-le z-si yiu-veng cü-ts, feh c'ü feh kô:

> 35 可以從死人中央活轉來，將來時世有份主子，弗娶弗嫁：

·36 ah feh tse s: ge-he z weh-cün-le-keh n-ts; teh t'in-s ih-yiang, ah tso Zông-ti-keh n-ts.

> 36 也弗再死：渠許是活轉來個兒子；搭天使一樣，也做上帝個兒子。

·37 Kông-tao s-nying tse weh, ziu-z Mo-si ze ts'-bang cong-yiang ah ming-ming ts-tin-ku; ge ts'ing-hwu Cü z ‘Ô-pah-læh-hön-keh Zông-ti, Yi-sæh-keh Zông-ti, Ngô-kôh-keh Zông-ti.’

> 37 講到死人再活，就是摩西在刺棚中央也明明指點過；渠稱呼主是‘亞伯拉罕個上帝，以撒個上帝，雅各個上帝。’

·38 Zông-ti feh-z s-nying-keh Zông-ti, z weh-nying-keh Zông-ti: ing-yü cong-nying z k'ao Zông-ti weh.”

> 38 上帝弗是死人個上帝，是活人個上帝：因爲衆人是靠上帝活。”

·39 Yiu kyi-ke doh-shü-nying kông, “Sin-sang, Ng shih-wa z-keh.”

> 39 有幾個讀書人講，“先生，爾說話是個。”

·40 Yi-'eo ge-he ih-ting feh kön meng Ge.

> 40 以後渠許一{丁}弗敢問渠。

·41 Yia-su teh ge-he kông, “Nying tsa-sang kông Kyi-toh z Da-bih-keh 'Eo-de?

> 41 耶穌搭渠許講，“人怎生講基督是大闢個後代？

·42 Da-bih z-kyi ze S-p'in kông, ‘CÜ teh ngô-keh Cü kông, Hao zo ze Ngô jing-siu-pin,

> 42 大闢自己在詩篇講，‘主搭我個主講，好坐在我順手邊，

·43 teng-tao Ngô peh Ng dziu-dih tso Ng kyiah-teng.’ [S.110.1.]

> 43 等到我畀爾仇敵做爾腳凳。’

·44 Su-i, Da-bih kyi-zin ts'ing-hwu Ge z Cü, Ge tsa-sang z Da-bih-keh 'Eo-de?”

> 44 所以，大闢既然稱呼渠是主，渠怎生是大闢個後代？”

·45 CONG pah-sing t'ing z-'eo, Ge ziu teh meng-du kông,

> 45 衆百姓聽時候，渠就搭門徒講，

·46 “Ng-he iao kying-vông doh-shü-nying, ge-he iao tsiah dziang i-zông tseo-le-tseo-k'e, z-dziang-zông hwön-hyi nying ts'ing ge ön, jü-we-dông iao zo zông-yü, tsiu-yin-zông iao zo deo-yü;

> 46 “爾許要謹防讀書人，渠許要着長衣裳走來走去，市場上歡喜人請渠安，聚會堂要坐上位，酒筵上要坐頭位；

·47 t'eng-ky'üoh kwa-vu-keh kô-s, kô-i tao-kao mæn-dziang: ge-he pih-ding ziu ze kah-nga djong.”

> 47 吞喫寡婦個家私，假意禱告漫長：渠許必定受罪格外重。”


## Lk. 21.

> Lk. 21.

**_1 Kyi-toh ts'ing-tsæn gyüong kwa-vu. 5 Kông sing-din teh Yia-lu-sæh-lang iao mih-vông: 25 meh-nyih ts-zin-keh dziao-deo. 34 Ky'ün meng-du yüong kying-sing._**

> **_1 基督稱讚窮寡婦。5 講聖殿搭耶路撒冷要滅亡：25 末日之前個兆頭。34 勸門徒用警醒。_**

·1 Yia-su deo nyiang-ky'i, mông-djôh ze-cü peh ge-he li-veh tön-lôh din-k'u.

> 1 耶穌頭仰起，望着財主畀渠許禮物斷落鈿庫。

·2 Yi mông ih-ke gyüong kwa-vu ah ze-teh tön liang-ke dong-din,

> 2 又望一個窮寡婦也在{搭}斷兩個銅鈿，

·3 ziu kông, “Ngô lao-zih teh ng kông, Keh gyüong kwa-vu tön-lôh pi cong-nying wæ to:

> 3 就講，“我老實搭爾講，箇窮寡婦斷落比衆人還多：

·4 ing-yü ge-he cong-nying peh yiu-yü-keh ze Zông-ti li-veh cong-yiang tön-lôh: keh nyü-nying z-kyi ah ky'üih-siao, z ge su yiu tu tön-lôh.”

> 4 因爲渠許衆人畀有餘個在上帝禮物中央斷落：箇女人自己也缺少，是渠所有都斷落。”

·5 YIU kyi-ke nying ze-teh kông, sing-din-li yiu ting hao zih-deo teh zu-le-keh meh-z côh-zih hao, Yia-su kông,

> 5 有幾個人在{搭}講，聖殿裏有頂好石頭搭助來個物事捉拾好，耶穌講，

·6 “Ng-he mông keh-sih meh-z, nyih-ts we tao, tsiang-le ih-kw'e zih-deo m-yiu dzing ze zih-deo zông, tu we ts'ah-gao.”

> 6 “爾許望箇些物事，日子會到，將來一塊石頭無有剩在石頭上，都會拆爻。”

·7 Ge-he meng Ge, kông, “Sin-sang, kyi-z yiu keh z-kön? keh z-kön kw'a le z-'eo, yiu zah-m dziao-deo?”

> 7 渠許問渠，講，“先生，幾時有箇事幹？箇事幹快來時候，有甚麼兆頭？”

·8 Yia-su kông, “Ng-he iao liu-sing, feh iao bi nying mi-'oh: ing-yü yiu hyü-to nying we mao Ngô ming-deo le, kông, ‘Ngô ziu-z Ge; z-'eo gying-gao:’ feh iao keng ge.

> 8 耶穌講，“爾許要留心，弗要被人迷惑：因爲有許多人會冒我名頭來，講，‘我就是渠；時候近爻：’弗要跟渠。

·9 Ng-he t'ing-djôh tang-tsiang teh fæn-lön z-kön, feh yüong p'ô: ing-yü keh-sih z-kön pih-ding sin yiu; dæn-z meh-nyih feh-z mah-ding le.”

> 9 爾許聽着打仗搭反亂事幹，弗用怕：因爲箇些事幹必定先有；但是末日弗是驀定來。”

·10 Yi teh ge-he kông, “Pah-sing teh pah-sing, koh-kô teh koh-kô, tu we jü-de siang-tang:

> 10 又搭渠許講，“百姓搭百姓，國家搭國家，都會聚隊相打：

·11 kôh-c'ü yiu ting do di-dong, hông-nyin teh weng-yüoh; wæ-yiu k'o-p'ô ting do dziao-deo jong t'in yin-c'ih.

> 11 各處有頂大地動，荒年搭瘟疫；還有可怕頂大兆頭從天現出。

·12 Keh-sih z-kön vong le ts-zin, nying we k'ô ng-he, pih-næn ng, song ng tao jü-we-dông, kwæn ng lôh kæn-lao, yü Ngô-keh ming-deo ge-he we ka ng tao wông-ti teh tsong-toh min-zin.

> 12 箇些事幹朆來之前，人會揢爾許，逼難爾，送爾到聚會堂，關爾落監牢，爲我個名頭渠許會解爾到皇帝搭總督面前。

·13 Ng-he p'ong-djôh keh-sih z-kön ziu hao tso te-tsing peh ge-he.

> 13 爾許碰着箇些事幹就好做對證畀渠許。

·14 Ng-he sing-li iao ding-tông feh yüong sin wa-sön tsa-sang hao feng-p'eo:

> 14 爾許心裏要定當弗用先划算怎生好分剖：

·15 ing-yü Ngô we s-peh ng-he k'eo-ze teh ts'ong-ming, peh ng-he te-deo tu pôh ng feh tao, ti-dih ng feh ku.

> 15 因爲我會賜畀爾許口才搭聰明，畀爾許對頭都駁爾弗倒，抵敵爾弗過。

·16 Ziu-z ng-he-keh vu-meo, hyüong-di, ts'ing-kyün, bong-yiu; we peh ng-he song kwön; ng-he yiu-sih bi ge-he tsông-s.

> 16 就是爾許個父母，兄弟，親眷，朋友；會畀爾許送官；爾許有些被渠許妝死。

·17 Yü Ngô-keh ming-deo ng-he we bi cong-nying ün-'eng.

> 17 爲我個名頭爾許會被衆人怨恨。

·18 Dæn-z lin ng deo-fæh ih-keng tu feh sih-gao.

> 18 但是連爾頭髮一根都弗失爻。

·19 Ng-he yüong zing-ne pao-jün ling-weng.

> 19 爾許用忍耐保全靈魂。

·20 “Ng-he mông-djôh ping-mô yü-lao Yia-lu-sæh-lang, ziu hao hyiao-teh ge mih-vông z-'eo gying-gao.

> 20 “爾許望着兵馬圍牢耶路撒冷，就好曉得渠滅亡時候近爻。

·21 Keh z-'eo, ze Yiu-t'a cü-ts hao dao tao sæn-zông; ze zing-li cü-ts ing-ke tseo-c'ih; ze hyiang-'ô-keh feh-k'o tseo-tsing.

> 21 箇時候，在猶太主子好逃到山上；在城裏主子應該走出；在鄉下個弗可走進。

·22 Ing-yü keh ziu-z sing-ün wæn-pao-keh nyih-ts, peh Shü-li su sia-lôh shih-wa tu yiu ing-nyin,

> 22 因爲箇就是伸冤還報個日子，畀書裏所寫落說話都有應驗，

·23 Keh z-'eo wa-ying teh ky'üoh-na-keh nyü-nying yiu 'o! ing-yü keh di-fông pih iao tsao-djôh da-næn, keh pah-sing pih iao ziu nu-ky'i.

> 23 箇時候懷孕搭喫奶個女人有禍！因爲箇地方必要遭着大難，箇百姓必要受怒氣。

·24 Tao-k'eo s z yiu, lo-liah tao væn-koh ah yiu: Yia-lu-sæh-lang bi bih-koh-nying dæh-gao teng-tao bih-koh-nying-keh nyih-ts mön-coh.

> 24 刀口死是有，虜掠到萬國也有：耶路撒冷被別國人踏爻等到別國人個日子滿足。

·25 “Nyih-deo, nyüih-liang, sing-siu, we yin-c'ih dziao-deo; ze di-zông kôh-koh ziu k'u-næn; yü he-yiang fong-lông-keh sing-hyiang sing feh ding:

> 25 “日頭，月亮，星宿，會現出兆頭；在地上各國受苦難；爲海洋風浪個聲響心弗定：

·26 nying yü ts'eng-tao si-zông iao le z-kön, tu p'ô-gyü lôh-weng: ing-yü t'in-ziang we yiao-dong.

> 26 人爲忖到世上要來事幹，都怕懼落魂：因爲天象會搖動。

·27 Keh z-'eo ge-he we mông-djôh Nying-keh N-ts, yiu ting do gyün-ping teh yüong-wa kô yüing le.

> 27 箇時候渠許會望着人個兒子，有頂大權柄搭榮華駕雲來。

·28 Keh-sih z-kön ih tao, ng-he hao nyiang-deo dzih-ky'i-le; ing-yü c'ü-joh ng-he nyih-ts kw'a tao.”

> 28 箇些事幹一到，爾許好仰頭直起來；因爲取贖爾許日子快到。”

·29 Ziu teh ge-he kông ih-ke pi-fông, “Ng-he hao mông vu-hwa-ko teh pah-yiang jü-moh:

> 29 就搭渠許講一個比方，“爾許好望無花果搭百樣樹木：

·30 ge pao-c'ih ngô-deo, ng-he mông-djôh z-kyi hyiao-teh 'ô-t'in kw'a tao.

> 30 渠苞出芽頭，爾許望着自己曉得夏天快到。

·31 Z-t'ih, ng-he mông-djôh keh-sih z-kön, ziu hao hyiao-teh Zông-ti-keh koh kw'a tao.

> 31 是{剔}，爾許望着箇些事幹，就好曉得上帝個國快到。

·32 Ngô lao-zih teh ng-he kông, Keh si-de fe ku-k'e, teng-tao keh-sih z-kön tu tso-zing.

> 32 我老實搭爾許講，箇世代{=弗會}過去，等到箇些事幹都做成。

·33 T'in teh di we ku-k'e: Ngô shih-wa fe ku-k'e.

> 33 天搭地會過去：我說話{=弗會}過去。

·34 “Ng-he z-kyi iao liu-sing; sang-teh t'ön-ky'üoh t'ön-tsiu; kying-si iu-zeo, ng sing hweng-mi, keh nyih-ts ziu hweh-zin ziang lo-mông ling-djôh ng-he:

> 34 “爾許自己要留心；省得貪喫貪酒；今世憂愁，爾心昏迷，箇日子就忽然像羅網臨着爾許：

·35 ing-yü keh-yiang-ts iao ling-djôh t'ong-t'in-'ô-keh pah-sing.

> 35 因爲箇樣子要臨着統天下個百姓。

·36 Su-i ng-he ing-ke kying-sing, zông-zông tao-kao, peh ng-he hao bi-ku keh tsiang-le z-kön, hao gyi ze Nying-keh N-ts min-zin.”

> 36 所以爾許應該警醒，常常禱告，畀爾許好避過箇將來事幹，好徛在人個兒子面前。”

·37 YIA-SU me-nyih ze sing-din kao-hyüing; me-yia tseo-c'ih tao ih-tu sæn ziu-z Kæn-læn sæn shoh-yia.

> 37 耶穌每日在聖殿教訓；每夜走出到一堵山就是橄欖山宿夜。

·38 Cong pah-sing t'in-liang tao sing-din k'e t'ing Ge kông.

> 38 衆百姓天亮到聖殿去聽渠講。


## Lk. 22.

> Lk. 22.

**_1 Tsi-s-tsiang teh doh-shü-nying iao meo-'e Yia-su. 3 Sæh-dæn zih-tsing Yiu-da iao ge ma Yia-su. 7 S-du bi-bæn yü-yiah-tsih. 19 Kyi-toh sih-lih sing væn-ts'æn, 21 ön-cong ts-tin ma Ge cü-ts, 24 ky'ün meng-du feh-k'o z-tseng-z-do, 31 t'ong-ts Pi-teh Ge yi-kying de ge gyiu-ku: 34 yi kông Pi-teh we sæn-t'ao feh tsiao-nying Ge. 39 Ze Kæn-læn sæn tao-kao, 'ön ziang hyüih ti-lôh di, 47 Yiu-da yüong o-cü tso ön-'ao ma Yia-su: 50 Yia-su i Mô-læh-ku-keh ng-tô, 54 Pi-teh sæn-t'ao feh tsiao-nying Yia-su, 63 bi nying tsao-t'æh, 66 kông Ge z Zông-ti-keh N-ts._**

> **_1 祭司長搭讀書人要謀害耶穌。3 撒但入進猶大要渠賣耶穌。7 使徒備辦逾越節。19 基督設立聖晚餐，21 暗中指點賣渠主子，24 勸門徒弗可自尊自大，31 通知彼得渠已經代渠求過：34 又講彼得會三套弗招認渠。39 在橄欖山禱告，汗像血渧落地，47 猶大用{唩}嘴做暗號賣耶穌：50 耶穌醫馬拉古個耳朵，54 彼得三套弗招認耶穌，63 被人糟蹋，66 講渠是上帝個兒子。_**

·1 Vu-kao-tsih, yi ts'ing-hwu yü-yiah-tsih, kw'a tao.

> 1 無酵節，又稱呼逾越節，快到。

·2 Tsi-s-tsiang teh doh-shü-nying wa-sön tsa-sang hao tsông-s Yia-su; tsih-z p'ô pah-sing.

> 2 祭司長搭讀書人划算怎生好妝死耶穌；只是怕百姓。

·3 Zih-nyi meng-du li-min ih-ke, Kô-liah-keh Yiu-da, Sæh-dæn zih-tsing ge sing-li.

> 3 十二門徒裏面一個，加略個猶大，撒但入進渠心裏。

·4 Ge ziu k'e teh tsi-s-tsiang teh kwön siang-liang tsa-sang hao kao-de Yia-su peh ge-he.

> 4 渠就去搭祭司長搭官商量怎生好交代耶穌畀渠許。

·5 Ge-he ziu hwön-hyi, ing-hyü peh ge nying-ts.

> 5 渠許就歡喜，應許畀渠銀子。

·6 Yiu-da ing-zing, ziu zing cong-nying feh ze-teh-keh kyi-we, hao peh Yia-su kao-de ge-he.

> 6 猶大應承，就尋衆人弗在{搭}個機會，好畀耶穌交代渠許。

·7 VU-KAO-TSIH-KEH nyih, ziu-z sæh yü-yiah siao-yiang nyih-ts tao-gao.

> 7 無酵節個日，就是殺逾越小羊日子到爻。

·8 Yia-su ts'a Pi-teh teh Iah-'ön, kông, “Hao k'e bi-bæn yü-yiah peh Ngô-he ky'üoh.”

> 8 耶穌差彼得搭約翰，講，“好去備辦逾越畀我許喫。”

·9 Ge-he kông, “Ng iao ngô-he 'ah-yi bi-bæn?”

> 9 渠許講，“爾要我許{何}{裏}備辦？”

·10 Yia-su teh ge-he kông, “Ng-he tsing-zing, we p'ong-djôh ih-ke nying ky'ih ih-bing shü; ge tseo-tsing-keh u-li hao keng ge.

> 10 耶穌搭渠許講，“爾許進城，會碰着一個人挈一瓶水；渠走進個{烏}裏好跟渠。

·11 Hao teh keh cü-nying-kô kông, ‘Sin-sang meng ng, Ngô teh Ngô-keh meng-du hao ky'üoh yü-yiah-keh k'ah-vông ze 'ah-yi?’

> 11 好搭箇主人家講，‘先生問爾，我搭我個門徒好喫逾越個客房在{何}{裏}？’

·12 Ge ziu we ts-tin ih-kæn pa-hao-keh do leo-zông peh ng-he mông: ze-kæn ng-he hao bi-bæn.”

> 12 渠就會指點一間擺好個大樓上畀爾許望：在{簡}爾許好備辦。”

·13 Ge-he ziu k'e, ko-zin p'ong-djôh ziang Yia-su teh ge-he su kông: yü-yiah ziu bi-bæn.

> 13 渠許就去，果然碰着像耶穌搭渠許所講：逾越就備辦。

·14 Z-'eo tao-gao, Yia-su zo-zih, zih-nyi s-du jü-de.

> 14 時候到爻，耶穌坐席，十二使徒聚隊。

·15 Yia-su teh ge-he kông, “Ngô z ting zing-nyün, vong ziu næn ts-zin teh ng-he jü-de ky'üoh keh yü-yiah:

> 15 耶穌搭渠許講，“我是頂情願，朆受難之前搭爾許聚隊喫箇逾越：

·16 ing-yü Ngô teh ng kông, Jong-kying-yi-'eo Ngô feh tse ky'üoh keh yü-yiah, dzih-tao ze Zông-ti-keh koh li-min yiu ing-nyin.”

> 16 因爲我搭爾講，從今以後我弗再喫箇逾越，直到在上帝個國裏面有應驗。”

·17 Ziu do keh pe, coh-zia, kông, “Ng-he do keh pe, jü-de feng-k'e.

> 17 就馱箇杯，祝謝，講，“爾許馱箇杯，聚隊分開。

·18 Ngô teh ng kông, Ngô feh tse hæh bu-dao-tsih, teng-tao Zông-ti-keh koh tao-gao.”

> 18 我搭爾講，我弗再喝葡萄汁，等到上帝個國倒爻。”

·19 Yi do ping, coh-zia p'ah-k'e, peh ge-he, kông, “Keh z Ngô-keh sing-t'i yü ng-he sô-c'ih: ng-he iao t'ih tso hao kyi-nyin Ngô.”

> 19 又馱餅，祝謝𤖼開，畀渠許，講，“箇是我個身體爲爾許捨出：爾許要{剔}做好記念我。”

·20 Væn-ts'æn ts-'eo, ah do keh pe, kông, “Keh pe z sing-iah, k'ao-djôh Ngô-keh hyüih sih-lih, yü ng-he liu-c'ih.

> 20 晚餐之後，也馱箇杯，講，“箇杯是新約，靠着我個血設立，爲爾許流出。

·21 Dæn-z ma Ngô cü-ts-keh siu teh Ngô jü-de ze côh-zông.

> 21 但是賣我主子個手搭我聚隊在桌上。

·22 Nying-keh N-ts nyün-z iao k'e tsiao zin-deo su ding: dæn-z ma Ge cü-ts yiu 'o!”

> 22 人個兒子{?原}是要去照前頭所定：但是賣渠主子有禍！”

·23 Ge-he ziu meng-le-meng-k'e nô-ih-ke tsiang-le iao tso keh z-kön.

> 23 渠許就問來問去哪一個將來要做箇事幹。

·24 Meng-du cong-yiang ah yiu tsang-leng, nô-ih-ke sön do.

> 24 門徒中央也有爭論，哪一個算大。

·25 Yia-su teh ge-he kông, “Bih-koh wông-ti æh-voh pah-sing; tsih-tsông gyün-ping kwön ge-he cü-ts nying ts'ing ge eng-nying.

> 25 耶穌搭渠許講，“別國皇帝壓服百姓；接掌權柄管渠許主子人稱渠恩人。

·26 Dæn-z ng-he feh-k'o keh-t'ih: ng-he cong-yiang tso do cü-ts, ing-ke ziang siao, tso deo cü-ts, ing-ke ziang yüong-nying.

> 26 但是爾許弗可箇{剔}：爾許中央做大主子，應該像小，做頭主子，應該像用人。

·27 Nô-ih-ke do, wæ-z zo-zih cü-ts, wæ-z voh-z cü-ts? ky'i feh-z zo-zih cü-ts do? Dæn-z Ngô ze ng-he cong-yiang ziang voh-z Cü-ts.

> 27 哪一個大，還是坐席主子，還是服事主子？豈弗是坐席主子大？但是我在爾許中央像服事主子。

·28 Ngô tsao-næn z-'eo, z ng-he dziang-dziang jü-de;

> 28 我遭難時候，是爾許長長聚隊；

·29 Ngô yiu ih-ke koh s-peh ng-he, ziang Ngô Vu-ts'ing s-peh Ngô,

> 29 我有一個國賜畀爾許，像我父親賜畀我，

·30 hao peh ng-he ze Ngô koh-li teh Ngô dong-côh ky'üoh hæh; ping-ts'ia hao zo ze zo-yü sing-p'ön Yi-seh-lih zih-nyi ts-p'a.”

> 30 好畀爾許在我國裏搭我同桌喫喝；幷且好坐在坐位審判以色列十二支派。”

·31 Cü yi kông, “Si-meng, Si-meng, Sæh-dæn iao ng hao pe ng, ziang pe mah ih-yiang:

> 31 主又講，“西門，西門，撒但要爾好簸爾，像簸麥一樣：

·32 dæn-z Ngô yü ng gyiu-ku, peh ng siang-sing-keh sing feh we sih-gao: ng voh-cün-le z-'eo, hao kyin-ku ng-keh hyüong-di.”

> 32 但是我爲爾求過，畀爾相信個心弗會失爻：爾復轉來時候，好見過爾個兄弟。”

·33 Pi-teh teh Ge kông, “Cü, ziu-z teh Ng jü-de lôh-kæn jü-de s ngô ah zing-nyün.”

> 33 彼得搭渠講，“主，就是搭爾聚隊落監聚隊死我也情願。”

·34 Yia-su kông, “Pi-teh, Ngô teh ng kông, Kying-nying kyi wæ vong di, ng we sæn-t'ao kông feh sih-teh Ngô.”

> 34 耶穌講，“彼得，我搭爾講，今日雞還朆啼，爾會三套講弗識得我。”

·35 Yia-su yi teh ge-he kông, “Ngô zin-deo ts'a ng-he feh ta iao-yü, feh ta pao-voh, feh ta 'a, keh z-'eo yiu zah-m ky'üih-siao?” Ge-he kông, “M-kao.”

> 35 耶穌又搭渠許講，“我前頭差爾許弗帶腰圍，弗帶包袱，弗帶鞋，箇時候有甚麼缺少？”渠許講，“無告。”

·36 Ziu teh ge-he kông, “Yin-ze yiu iao-yü, hao ta-k'e; yiu pao-voh, ah z-t'ih: m-yiu tao cü-ts, hao ma ge i-zông, ma ih-pô tao.

> 36 就搭渠許講，“現在有腰圍，好帶去；有包袱，也是{剔}：無有刀主子，好賣渠衣裳，買一把刀。

·37 Ngô teh ng kông, Shü-li yiu sia-lôh, ‘Ge ze væn-nying li-min sön-tsing ze-nen,’ [Y.53.12.] keh-kyü shih-wa ah pih-ding ing-nyin ze Ngô sing-zông: ing-yü kwæn-djôh Ngô z-kön, tu iao wön-jün.”

> 37 我搭爾講，書裏有寫落，‘渠在犯人裏面算進在內，’箇句說話也必定應驗在我身上：因爲關着我事幹，都要完全。”

·38 Meng-du kông, “Cü, ze-i yiu liang-pô tao.” Yia-su teh ge-he kông, “Keo-gao.”

> 38 門徒講，“主，在{倚}有兩把刀。”耶穌搭渠許講，“夠爻。”

·39 YIA-SU tseo-c'ih, tsiao su-zông tao Kæn-læn sæn k'e; meng-du ah keng Ge.

> 39 耶穌走出，照素常到橄欖山去；門徒也跟渠。

·40 Tao keh di-fông, teh ge-he kông, “Ng-he iao tao-kao min-teh ng tseo-tsing mi-'oh,”

> 40 到箇地方，搭渠許講，“爾許要禱告免得爾走進迷惑，”

·41 Ziu li-k'e ge-he, mao ih-kw'e zih-deo tön-k'e t'ih yün, gyü-lôh tao-kao, kông,

> 41 就離開渠許，毛一塊石頭斷去{剔}遠，跪落禱告，講，

·42 “Vu-ts'ing, Ng ziah-z k'eng peh keh pe li-k'e Ngô: shü-tsih z-t'ih, feh-z tsiao Ngô su-nyün, z tsiao Ng su-nyün.”

> 42 “父親，爾若是肯畀箇杯離開我：雖只是{剔}，弗是照我所願，是照爾所願。”

·43 Jong t'in yiu ih-ke t'in-s hyiang Ge yin-c'ih, kô lih-liang peh Ge.

> 43 從天有一個天使向渠現出，加力量畀渠。

·44 Yia-su e-t'ong, kah-nga tao-kao: Ge-keh 'ön ziang hyüih tin-kô-tin ti-lôh di.

> 44 耶穌哀痛，格外禱告：渠個汗像血點加點渧落地。

·45 Gyiu-ku ky'i-le, tseo-tao meng-du su-ze, mông ge-he yü iu-zeo kw'eng-k'e,

> 45 求過起來，走到門徒所在，望渠許爲憂愁睏去，

·46 teh ge-he kông, “Tsa-sang kw'eng-k'e? iao nang-ky'i tao-kao, min-teh tseo-tsing mi-'oh.”

> 46 搭渠許講，“怎生睏去？要{儜}起禱告，免得走進迷惑。”

·47 Ge wæ ze-teh kông, yiu hyü-to nying le; zih-nyi meng-du cong-yiang ih-ke ming-z Yiu-da ku-sin, ziu tseo-tao Yia-su su-ze iao teh Ge o-cü.

> 47 渠還在{搭}講，有許多人來；十二門徒中央一個名字猶大過先，就走到耶穌所在要搭渠{唩}嘴。

·48 Yia-su teh ge kông, “Yiu-da, ng yüong o-cü ma Nying-keh N-ts feh?”

> 48 耶穌搭渠講，“猶大，爾用{唩}嘴賣人個兒子弗？”

·49 Yia-su sing-pin nying mông ge-he iao tso z-kön, teh Ge kông, “Cü, ngô-he hao dong tao tsôh feh?”

> 49 耶穌身邊人望渠許要做事幹，搭渠講，“主，我許好動刀斫弗？”

·50 Nen-cong yiu ih-ke nying tsôh da tsi-s-keh nu-boh, siah-lôh ge jing-tsih ng-tô.

> 50 內中有一個人斫大祭司個奴僕，削落渠順隻耳朵。

·51 Yia-su we-teh kông, “'Eo ge tao keh di-bu.” Ziu môh-môh ge ng-tô, i ge hao.

> 51 耶穌回答講，“{候}渠到箇地步。”就摸摸渠耳朵，醫渠好。

·52 Yia-su teh le k'ô Ge-keh tsi-s-tsiang, sing-din-keh kwön teh tsiang-lao, kông, “Ng-he tseo-c'ih, tsa-sang do tao teh kweng, ziang k'ô gyiang-dao?

> 52 耶穌搭來揢渠個祭司長，聖殿個官搭長老，講，“爾許走出，怎生馱刀搭棍，像揢強盜？

·53 Ngô nyih-nyih ze sing-din ng-he cong-yiang, ng-he feh dong-siu k'ô Ngô: dæn-z yin-ze z ng-keh z-'eo, teh heh-ön-keh si-deo.”

> 53 我日日在聖殿爾許中央，爾許弗動手揢我：但是現在是爾個時候，搭黑暗個勢頭。”

·54 GE-HE k'ô Yia-su, ta tao da tsi-s-keh oh-li. Pi-teh yün-yün keng-tseo.

> 54 渠許揢耶穌，帶到大祭司個屋裏。彼得遠遠跟走。

·55 Ming-dông cong-yiang sang ho, ge-he jü-de zo-lôh, Pi-teh ah zo ze ge-he cong-yiang.

> 55 明堂中央生火，渠許聚隊坐落，彼得也坐在渠許中央。

·56 Yiu ih-ke ô-deo mông-djôh Pi-teh hyiang-djôh ho-kwông zo-kæn, ziu ts'ing-ting mông ge, kông, “Keh nying ah z teh Ge jü-de.”

> 56 有一個丫頭望着彼得向着火光坐{簡}，就親盯望渠，講，“箇人也是搭渠聚隊。”

·57 Pi-teh feh tsiao-nying, kông, “Nyü-nying, ngô feh sih-teh Ge.”

> 57 彼得弗招認，講，“女人，我弗識得渠。”

·58 Ku ih-ts'iang yi yiu ih-ke nying mông-djôh Pi-teh, kông, “Ng ah z Ge-he tso-de-keh.” Pi-teh kông, “Nying, ngô feh-z.”

> 58 過一{昶}又有一個人望着彼得，講，“爾也是渠許{佐}隊個。”彼得講，“人，我弗是。”

·59 Tse teng mao pön-ke z-zing, yi yiu ih-ke nying tsæh-zih kông, “Keh nying lao-zih z teh Ge jü-de-keh: ing-yü z Kô-li-li nying.”

> 59 再等毛半個時辰，又有一個人紮實講，“箇人老實是搭渠聚隊個：因爲是加利利人。”

·60 Pi-teh kông, “Nying, ng su kông ngô feh tong.” Ge wæ ze-teh kông, kyi ziu di.

> 60 彼得講，“人，爾所講我弗懂。”渠還在{搭}講，雞就啼。

·61 Cü le-cün mông Pi-teh. Pi-teh ts'eng-tao Cü-keh shih-wa, ziu-z kông, “Kyi vong di ts-zin, ng we sæn-t'ao feh tsiao-nying Ngô.”

> 61 主{擂}轉望彼得。彼得忖到主個說話，就是講，“雞朆啼之前，爾會三套弗招認我。”

·62 Pi-teh ziu tseo-c'ih, k'oh-teh siang-sing.

> 62 彼得就走出，哭得傷心。

·63 K'ô Yia-su cü-ts c'ü-siao Ge, tang Ge.

> 63 揢耶穌主子取笑渠，打渠。

·64 Peh Ge ngæn tsô-lao tang Ge min-lin, meng Ge kông, “Ng kông sin-ts shih-wa, tang Ng cü-ts z nô-ih-ke?”

> 64 畀渠眼遮牢打渠面臉，問渠講，“爾講先知說話，打爾主子是哪一個？”

·65 Wæ-yiu yüong hyü-to bih-yiang shih-wa tsao-siao Ge.

> 65 還有用許多別樣說話嘲笑渠。

·66 T'in ih-liang, pah-sing-keh tsiang-lao, cong tsi-s-tsiang, teh doh-shü-nying, tu jü-zih, ta Yia-su tao ge-he kong-we-li, meng Ge, kông,

> 66 天一亮，百姓個長老，衆祭司長，搭讀書人，都聚集，帶耶穌到渠許公會裏，問渠，講，

·67 “Ng ziah-z Kyi-toh, teh ngô-he kông.” Yia-su teh ge-he kông, “Ziah-z teh ng kông, ng-he fe siang-sing:

> 67 “爾若是基督，搭我許講。”耶穌搭渠許講，“若是搭爾講，爾許{=弗會}相信：

·68 ziah-z meng ng, ng-he fe we-teh, yi fe fông Ngô.

> 68 若是問爾，爾許{=弗會}回答，又{=弗會}放我。

·69 Jong-kying-yi-'eo Nying-keh N-ts we zo ze yiu neng-kön Zông-ti-keh jing-siu-pin.”

> 69 從今以後人個兒子會坐在有能幹上帝個順手邊。”

·70 Cong-nying kông, “Ng z Zông-ti-keh N-ts feh?” Yia-su teh ge-he kông, “Ng-he kông Ngô z Ge.”

> 70 衆人講，“爾是上帝個兒子弗？”耶穌搭渠許講，“爾許講我是渠。”

·71 Ge-he kông, “Ngô-he 'o-yüong bih-yiang kyin-tsing? Ge ts'ing-k'eo su kông ngô-he z-kyi t'ing-djôh.”

> 71 渠許講，“我許何用別樣見證？渠親口所講我許自己聽着。”


## Lk. 23.

> Lk. 23.

**_1 Nying ze Pi-læh-to min-zin kao Yia-su, ka peh Hyi-leh. 8 Hyi-leh c'ü-siao Ge, 12 Hyi-leh teh pi-læh-to 'o-hao. 13 Pah-sing iao Pi-læh-to fông Pô-læh-pô, ge ing-zing, ziu peh Yia-su kao-de ping-ting ting Ge s. 27 T'ong-ts k'oh Ge-keh nyü-nying Yia-lu-sæh-lang iao mih-gao. 34 Yü Ge dziu-dih gyiu Zông-ti. 39 Liang-ke væn-nying teh Ge jü-de ting-s. 46 Cü s-gao. 50 Iah-seh ön-tsông Ge._**

> **_1 人在彼拉多面前告耶穌，解畀希律。8 希律取笑渠，12 希律搭彼拉多和好。13 百姓要彼拉多放巴拉巴，渠應承，就畀耶穌交代兵丁釘渠死。27 通知哭渠個女人耶路撒冷要滅爻。34 爲渠仇敵求上帝。39 兩個犯人搭渠聚隊釘死。46 主死爻。50 約瑟安葬渠。_**

·1 CONG-NYING tu ky'i-le, ka Yia-su tao Pi-læh-to min-zin.

> 1 衆人都起來，解耶穌到彼拉多面前。

·2 Ziu kao Ge zông, kông, “Keh Nying ngô-he yi-kying k'ao-zih Ge z yiao-'oh pah-sing, feh hyü ge næh din-liang peh Ke-sæh, Ge ts'ing-hwu Z-kyi z Kyi-toh, z Wông-ti.”

> 2 就告渠狀，講，“箇人我許已經靠實渠是謠惑百姓，弗許渠納田糧畀該撒，渠稱呼自己是基督，是皇帝。”

·3 Pi-læh-to meng Yia-su, kông, “Ng z Yiu-t'a nying-keh Wông-ti feh?” Yia-su we-teh ge kông, “Ng kông-djôh-gao.”

> 3 彼拉多問耶穌，講，“爾是猶太人個皇帝弗？”耶穌回答渠講，“爾講着爻。”

·4 Pi-læh-to teh tsi-s-tsiang teh cong-nying kông, “Ngô mông keh Nying m-yiu ze.”

> 4 彼拉多搭祭司長搭衆人講，“我望箇人無有罪。”

·5 Cong-nying zing-lih ao-ky'i-le, kông, “Ge z yiao-dong pah-sing, ze t'ong Yiu-t'a kao-hyüing, jong Kô-li-li ih-dzih tao i.”

> 5 衆人盡力{詨}起來，講，“渠是搖動百姓，在統猶太教訓，從加利利一直到{倚}。”

·6 Pi-læh-to t'ing-djôh Kô-li-li, ziu meng Ge z Kô-li-li nying feh.

> 6 彼拉多聽着加利利，就問渠是加利利人弗。

·7 Kyi-zin hyiao-teh z Hyi-leh ke-kwön, ziu song Ge tao Hyi-leh su-ze, keh z-'eo Hyi-leh ze Yia-lu-sæh-lang.

> 7 既然曉得是希律該管，就送渠到希律所在，箇時候希律在耶路撒冷。

·8 Hyi-leh mông-djôh Yia-su, ting hwön-hyi: z iao mông-djôh Ge dziang-kyiu, ing-yü t'ing-djôh Ge hyü-to z-kön; yi siang mông-djôh Ge tso gyi-z.

> 8 希律望着耶穌，頂歡喜：是要望着渠長久，因爲聽着渠許多事幹；又想望着渠做奇事。

·9 Hyi-leh meng Ge hyü-to shih-wa; Yia-su ih-ting feh ing.

> 9 希律問渠許多說話；耶穌一{丁}弗應。

·10 Tsi-s-tsiang teh doh-shü-nying gyi-teh zing-lih kao Ge.

> 10 祭司長搭讀書人徛{搭}盡力告渠。

·11 Hyi-leh teh ge-keh ping k'ön-ky'ing Yia-su, c'ü-siao Ge, do ih-gyin hao-k'ön i-zông peh Ge tsiah, yi song Ge peh Pi-læh-to.

> 11 希律搭渠個兵看輕耶穌，取笑渠，馱一件好看衣裳畀渠着，又送渠畀彼拉多。

·12 Pi-læh-to teh Hyi-leh yi-zin yiu ün-ky'i, keh nyih ziu 'o-hao.

> 12 彼拉多搭希律以前有怨氣，箇日就和好。

·13 Pi-læh-to ao-le cong tsi-s-tsiang, kwön-fu teh pah-sing,

> 13 彼拉多{詨}來衆祭司長，官府搭百姓，

·14 teh ge-he kông, “Ng-he ka keh Nying peh ngô, kông Ge yiao-'oh pah-sing: ng-he kao Ge z-kön yi-kying ze ng-he tông-min sing-ku, ngô mông Ge m-yiu ze.

> 14 搭渠許講，“爾許解箇人畀我，講渠謠惑百姓：爾許告渠事幹已經在爾許當面審過，我望渠無有罪。

·15 Hyi-leh ah z-t'ih; ing-yü ngô ts'a ng-he kyin Hyi-leh; Hyi-leh mông Ge su tso z-kön m-yiu ing-ke s-keh ön-gyin.

> 15 希律也是{剔}；因爲我差爾許見希律；希律望渠所做事幹無有應該死個案件。

·16 Su-i ngô tang-ku ziu fông Ge.”

> 16 所以我打過就放渠。”

·17 (Tao tsih-ts', pih-ding iao fông ih-ke væn-nying peh ge-he).

> 17 （到節❓，必定要放一個犯人畀渠許）。

·18 Ge-he ih-zi ao-ky'i-le, kông, “Djü-mih keh Nying, fông Pô-læh-pô peh ngô-he.”

> 18 渠許一齊{詨}起來，講，“除滅箇人，放巴拉巴畀我許。”

·19 Keh Pô-læh-pô yü ze zing-li zao-fæn, sæh-nying kwæn-lôh kæn-lao.

> 19 箇巴拉巴爲在城裏造反，殺人關落監牢。

·20 Pi-læh-to i-s iao fông Yia-su, tse teh ge-he kông;

> 20 彼拉多意思要放耶穌，再搭渠許講；

·21 ge-he ao-ky'i-le, kông, “Ting Ge ze zih-z-kô-zông, ting Ge ze zih-z-kô-zông.”

> 21 渠許{詨}起來，講，“釘渠在十字架上，釘渠在十字架上。”

·22 Pi-læh-to di-sæn t'ao teh ge-he kông, “Ge tso zah-m z-kön? ngô mông-feh-c'ih Ge yiu ing-ke s-keh ze-ming: su-i ngô tang-ku ziu fông Ge.”

> 22 彼拉多第三套搭渠許講，“渠做甚麼事幹？我望弗出渠有應該死個罪名：所以我打過就放渠。”

·23 Ge-he ao-ky'i-le pih Pi-læh-to, z iao Yia-su ting ze zih-z-kô-zông. Cong-nying teh tsi-s-tsiang-keh shih-wa ying-gao.

> 23 渠許{詨}起來逼彼拉多，是要耶穌釘在十字架上。衆人搭祭司長個說話贏爻。

·24 Pi-læh-to ziu tsiao ge-he su gyiu tön-fæh.

> 24 彼拉多就照渠許所求斷法。

·25 Pah-sing su gyiu-keh, zao-fæn sæh-nying-ku kwæn-lôh kæn-li cü-ts, fông-gao; peh Yia-su ka-k'e, tsiao pah-sing-keh i-s.

> 25 百姓所求個，造反殺人過關落監裏主子，放爻；畀耶穌解去，照百姓個意思。

·26 GE-HE t'a Yia-su z-'eo, yiu ih-ke Ku-li-na nying Si-meng, jong hyiang-'ô le, ge-he k'ô ge, peh zih-z-kô fông ze ge sing-zông, gwæn ze Yia-su 'eo-min.

> 26 渠許拖耶穌時候，有一個古利奈人西門，從鄉下來，渠許揢渠，畀十字架放在渠身上，擐在耶穌後面。

·27 Yiu hyü-to pah-sing teh nyü-nying keng Ge, nyü-nying sing-t'ong k'oh Ge.

> 27 有許多百姓搭女人跟渠，女人心痛哭渠。

·28 Yia-su le-cün teh ge-he kông, “Yia-lu-sæh-lang-keh nyü-nying, feh yüong yü Ngô k'oh, ing-ke yü ng-he z-kyi teh ng-keh n-nô k'oh.

> 28 耶穌{擂}轉搭渠許講，“耶路撒冷個女人，弗用爲我哭，應該爲爾許自己搭爾個兒女哭。

·29 Ing-yü nyih-ts iao le, nying we kông, ‘Fe sang-keh, vong sang-keh t'e, teh vong jing-na ku nyü-nying, yiu foh-ky'i.’

> 29 因爲日子要來，人會講，‘{=弗會}生個，朆生個胎，搭朆吮奶過女人，有福氣。’

·30 Keh z-'eo nying we hyiang sæn kông, ‘Hao tao-lôh ngô-he sing-zông;’ yi hyiang siao sæn kông, ‘Hao ke-lao ngô-he.’

> 30 箇時候人會向山講，‘好倒落我許身上；’又向小山講，‘好蓋牢我許。’

·31 Ing-yü ts'ing jü zông-ts'ia z-t'ih, k'u-lôh-keh jü iao tsa-sang?”

> 31 因爲青樹尚且是{剔}，枯落個樹要怎生？”

·32 Wæ-yiu liang-ke væn-nying t'a-k'e, iao teh Yia-su jü-de tsông-s.

> 32 還有兩個犯人拖去，要搭耶穌聚隊妝死。

·33 Tseo-tao ih-ke di-fông di-ming K'u-leo, ze-kæn peh Yia-su teh keh liang-ke væn-nying ting ze zih-z-kô-zông, ih-ke ze Ge jing-siu-pin, ih-ke ze tsi-siu-pin.

> 33 走到一個地方地名骷髏，在{簡}畀耶穌搭箇兩個犯人釘在十字架上，一個在渠順手邊，一個在濟手邊。

·34 Yia-su kông, “Vu-ts'ing, sô-min ge-he; ing-yü ge-he su tso ge-z feh hyiao-teh.” Ge-he côh-kyiu, feng Yia-su-keh i-zông.

> 34 耶穌講，“父親，赦免渠許；因爲渠許所做渠自弗曉得。”渠許捉鬮，分耶穌個衣裳。

·35 Pah-sing gyi ze-kæn mông. Kwön-fu teh ge-he tsao-siao Ge, kông, “Ge kyiu-ku bih-nying; ziah-z Kyi-toh, Zông-ti su kæn-shün-keh, hao Z kyiu Z.”

> 35 百姓徛在{簡}望。官府搭渠許嘲笑渠，講，“渠救過別人；若是基督，上帝所揀選個，好自救自。”

·36 Ping-ting ah c'ü-siao Ge, do ts'u peh Ge hæh, kông,

> 36 兵丁也取笑渠，馱醋畀渠喝，講，

·37 “Ng ziah-z Yiu-t'a nying-keh Wông-ti, hao Z-kyiu-Z.”

> 37 “爾若是猶太人個皇帝，好自救自。”

·38 Yia-su deo-zông yiu z-diao, yüong Hyi-læh, Lo-mô, Hyi-pah-le z-ngæn sia-teh ziu-z, “KEH-Z YIU-T'A NYING-KEH WÔNG-TI.”

> 38 耶穌頭上有字條，用希臘，羅馬，希伯來字眼寫{搭}就是，“箇是猶太人個皇帝。”

·39 Jü-de ting-kæn-keh væn-nying ih-ke tsao-siao Yia-su, kông, “Ng ziah-z Kyi-toh, hao kyiu Z-kyi teh ngô-he.”

> 39 聚隊釘{簡}個犯人一個嘲笑耶穌，講，“爾若是基督，好救自己搭我許。”

·40 Di-nyi-ke tsah-væh ge, kông, “Ng ding ih-yiang-keh ze, wæ feh p'ô Zông-ti feh?

> 40 第二個責罰渠，講，“爾定一樣個罪，還弗怕上帝弗？

·41 Ngô-he z ing-ke; su ziu-keh k'u z pao-ing ngô-he su tso z-kön: dæn-z Keh-yü ih-ting vong tso-dzæn.”

> 41 我許是應該；所受個苦是報應我許所做事幹：但是箇位一{丁}朆做賺。”

·42 Ge ziu kông, “Yia-su, Ng tsih-tsông Ng koh-kô le z-'eo, kyi-teh ngô.”

> 42 渠就講，“耶穌，爾接掌爾國家來時候，記得我。”

·43 Yia-su teh ge kông, “Ngô lao-zih teh ng kông, Kying-nying ng we teh Ngô jü-de ze foh-yün.”

> 43 耶穌搭渠講，“我老實搭爾講，今日爾會搭我聚隊在福園。”

·44 Mao ng z tsing pin-di heh-ön dzih-tao sing z ts'u.

> 44 毛午時正遍地黑暗直到申時初。

·45 Nyih-deo pin heh-ön; sing-din-keh mön-tsiang cong-yiang lih-k'e.

> 45 日頭變黑暗；聖殿個幔帳中央裂開。

·46 Yia-su do sing-hyiang ao-ky'i-le, kông, “Vu-ts'ing, ‘Ngô ling-weng t'ôh ze Ng-keh siu-li:’” [S.31.5.] kông-ku, ky'i ziu dön-gao.

> 46 耶穌大聲響{詨}起來，講，“父親，‘我靈魂託在爾個手裏：’”講過，氣就斷爻。

·47 Pah-tsong mông-djôh keh z-kön, ziu yüong-wa Zông-ti, kông, “Keh zih-ze z tsing-dzih Nying.”

> 47 百總望着箇事幹，就榮華上帝，講，“箇實在是正直人。”

·48 Jü-zih-le mông-keh cong-nying, mông-djôh keh-sih z-kön, tu k'ao-k'ao hyüong-deo cün-k'e.

> 48 聚集來望個衆人，望着箇些事幹，都敲敲胸頭轉去。

·49 Yia-su siang-joh-keh nying, teh Kô-li-li keng-le-keh nyü-nying, tu yün-yün gyi-teh mông keh-sih z-kön.

> 49 耶穌相熟個人，搭加利利跟來個女人，都遠遠徛{搭}望箇些事幹。

·50 YIU ih-ke nying, ming-z Iah-seh, z nyi-z-bu; tso nying yi hao yi tsing-dzih,

> 50 有一個人，名字約瑟，是議事部；做人又好又正直，

·51 ge-he siang-liang tso keh z-kön tu feh k'eng ing-zing, z Yiu-t'a Ô-li-mô-t'a zing-li-keh nying, ah z sô-mông Zông-ti-keh koh cü-ts:

> 51 渠許商量做箇事幹都弗肯應承，是猶太亞利馬太城裏個人，也是奢望上帝個國主子：

·52 ge tseo-tsing kyin Pi-læh-to, t'ao Yia-su-keh s-siu.

> 52 渠走進見彼拉多，討耶穌個屍首。

·53 Ziu do-lôh, yüong si-mô-pu pao hao, fông ze ngæn-zih zôh-c'ih-keh veng-li, m-yiu nying ön-tsông-ku.

> 53 就馱落，用細麻布包好，放在岩石鑿出個墳裏，無有人安葬過。

·54 Keh nyih z yü-bi-nyih, ön-sih-nyih gying-gao.

> 54 箇日是預備日，安息日近爻。

·55 Jong Kô-li-li teh Yia-su jü-de le keh-sih nyü-nying ah keng k'e, mông veng-mo, teh Ge s-siu tsa tsông-fæh.

> 55 從加利利搭耶穌聚隊來箇些女人也跟去，望墳墓，搭渠屍首怎葬法。

·56 Ziu cün-k'e, bi-bæn hyiang-liao hyiang-yiu; tsiao leh-fæh teng ku ön-sih-nyih.

> 56 就轉去，備辦香料香油；照律法{?等}過安息日。


## Lk. 24.

> Lk. 24.

**_1 Nyü-nying tao veng-mo k'e, liang-ke t'in-s t'ong-ts ge Yia-su z weh-cün-le. 9 Ge t'ong-ts meng-du. 13 Yin-c'ih peh liang-ke meng-du ze lu-zông tao Yi-mô-ngwu k'e: 36 'eo-le yin-c'ih peh s-du, tsah-væh ge feh siang-sing-keh sing: 47 feng-fu meng-du ze væn-koh djün-dao: 49 ing-hyü s Sing-Ling peh ge: 50 ziu sing-t'in._**

> **_1 女人到墳墓去，兩個天使通知渠耶穌是活轉來。9 渠通知門徒。13 現出畀兩個門徒在路上到以馬迕去：36 後來現出畀使徒，責罰渠弗相信個心：47 吩咐門徒在萬國傳道：49 應許賜聖靈畀渠：50 就升天。 _**

·1 TS'IH-NYIH-KEH deo-nyih, t'in kw'a liang, ge-he ta su bi-bæn-keh hyiang-liao tao veng-mo le, wæ-yiu kyi-ke nying jü-de.

> 1 七日個頭日，天快亮，渠許帶所備辦個香料到墳墓來，還有幾個人聚隊。

·2 Mông-djôh zih-deo jong veng meng-k'eo yi-kying fæn-ku.

> 2 望着石頭從墳門口已經反過。

·3 Tseo-tsing, feh mông-djôh Cü Yia-su-keh s-siu.

> 3 走進，弗望着主耶穌個屍首。

·4 Keh z-kön ze-teh nyi-'oh z-'eo, yiu liang-ke nying tsiah kwông-liang i-zông gyi ze ge-he pin:

> 4 箇事幹在{搭}疑惑時候，有兩個人着光亮衣裳徛在渠許邊：

·5 nyü-nying kying-hôh, deo p'oh-lôh di, keh liang-ke nying teh ge-he kông, “Tsa-sang ze s-nying su-ze zing weh-nying?

> 5 女人驚{嚯}，頭覆落地，箇兩個人搭渠許講，“怎生在死人所在尋活人？

·6 Ge feh ze-i, z weh-cün-le: ng-he hao kyi-teh wæ ze Kô-li-li z-'eo Ge teh ng-he tsa kông-ku,

> 6 渠弗在{倚}，是活轉來：爾許好記得還在加利利時候渠搭爾許怎講過，

·7 ziu-z, ‘Nying-keh N-ts pih iao song peh ze-nying-keh siu-li, ting ze zih-z-kô-zông, di-sæn nyih tse weh-cün-le.’”

> 7 就是，‘人個兒子必要送畀罪人個手裏，釘在十字架上，第三日再活轉來。’”

·8 Nyü-nying ziu kyi-teh Yia-su-keh shih-wa,

> 8 女人就記得耶穌個說話，

·9 jong veng-mo cün-le, peh keh-sih z-kön tu t'ong-ts zih-ih-ke s-du, teh bih-ke cong meng-du.

> 9 從墳墓轉來，畀箇些事幹都通知十一個使徒，搭別個衆門徒。

·10 Le t'ong-ts s-du keh-sih z-kön, ziu-z Mah-da-læh-keh Mô-li-ô teh Iah-ô-nô, Ngô-kôh-keh nyiang Mô-li-ô; wæ-yiu keh-sih bih-ke nyü-nying jü-de.

> 10 來通知使徒箇些事幹，就是抹大拉個馬利亞搭約亞拿，雅各個娘馬利亞；還有箇些別個女人聚隊。

·11 S-du mông nyü-nying shih-wa ziang yiao-nyin, feh siang-sing ge-he.

> 11 使徒望女人說話像謠言，弗相信渠許。

·12 Pi-teh nang-ky'i diao tao veng-mo; deo geo-lôh mông, tsih mông-djôh mô-pu fông-kæn, ziu kyü-kô, ze-teh hyi-gyi keh z-kön.

> 12 彼得{儜}起趒到墳墓；頭{佝}落望，只望着麻布放{簡}，就歸家，在{搭}希奇箇事幹。

·13 Keh nyih yiu liang-ke meng-du tao ih-ke hyiang-ts'eng k'e, teh Yia-lu-sæh-lang tsang nyin-ng li, di-ming Yi-mô-ngwu.

> 13 箇日有兩個門徒到一個鄉村去，搭耶路撒冷爭廿五里，地名以馬迕。

·14 Ge-he i-lu jü-de kông keh ih-ts'ih su yiu-keh z-kön.

> 14 渠許依路聚隊講箇一切所有個事幹。

·15 Ze-teh kông ze-teh nyi-leng z-'eo, Yia-su Z-kyi tseo-le, teh ge-he jü-de tseo.

> 15 在{搭}講在{搭}議論時候，耶穌自己走來，搭渠許聚隊走。

·16 Ge-he ngæn hweng-mi feh nying-teh Ge.

> 16 渠許眼昏迷弗認得渠。

·17 Yia-su teh ge-he kông, “Ng iu-zeo ze-teh tseo z-'eo jü-de su kông z zah-m shih-wa?”

> 17 耶穌搭渠許講，“爾憂愁在{搭}走時候聚隊所講是甚麼說話？”

·18 Keh ih-ke ming-z Kah-liu-pô we-teh Ge, kông, “Ze Yia-lu-sæh-lang tso k'ah, tsih-yiu Ng feh hyiao-teh keh liang-nyih z-kön feh?”

> 18 箇一個名字革流巴回答渠，講，“在耶路撒冷做客，只有爾弗曉得箇兩日事幹弗？”

·19 Yia-su teh ge-he kông, “Zah-m z-kön?” Ge-he kông, “Nô-sæh-læh Yia-su z-kön; Ge z sin-ts-nying, ze Zông-ti teh cong pah-sing min-zin kông shih-wa tso z-kön tu yiu neng-kön:

> 19 耶穌搭渠許講，“甚麼事幹？”渠許講，“拿撒勒耶穌事幹；渠是先知人，在上帝搭衆百姓面前講說話做事幹都有能幹：

·20 ngô-he cong tsi-s-tsiang teh kwön-fu tsa-sang song Ge peh tsong-toh ding s-ze, ting ze zih-z-kô-zông.

> 20 我許衆祭司長搭官府怎生送渠畀總督定死罪，釘在十字架上。

·21 Dæn-z ngô-he zin-deo sô-mông Ge iao c'ü-joh Yi-seh-lih pah-sing. Fi-tæn z-t'ih, keh z-kön tso-zing yi-kying di-sæn nyih.

> 21 但是我許前頭奢望渠要取贖以色列百姓。非單是{剔}，箇事幹做成已經第三日。

·22 Ping-ts'ia ngô-he cong-yiang yiu kyi-ke nyü-nying peh ngô-he kying-nga; ge-he t'in-liang tseo-tao veng-mo;

> 22 幷且我許中央有幾個女人畀我許驚訝；渠許天亮走到墳墓；

·23 feh mông-djôh Ge s-siu, tseo-le kông, mông-djôh yiu liang-ke t'in-s yin-c'ih, kông Yia-su weh-gao.

> 23 弗望着渠屍首，走來講，望着有兩個天使現出，講耶穌活爻。

·24 Ngô-he cong-yiang yiu kyi-ke tao veng-mo k'e, ko-zin p'ong-djôh ziang nyü-nying su kông: tsih-z feh kyin Yia-su.”

> 24 我許中央有幾個到墳墓去，果然碰着像女人所講：只是弗見耶穌。”

·25 Yia-su ziu teh ge-he kông, “Nge-beng-keh nying, sin-ts-nying ih-ts'ih su kông ng t'ih næn siang-sing!

> 25 耶穌就搭渠許講，“呆笨個人，先知人一切所講爾{剔}難相信！

·26 Kyi-toh sin ziu k'u-næn, 'eo-deo hyiang Ge yüong-wa, ky'i feh-z ing-ke?”

> 26 基督先受苦難，後頭享渠榮華，豈弗是應該？”

·27 Ziu jong Mo-si ky'i-deo teh cong sin-ts-nying, væn-pah Sing-shü-li ts-tin Ge shih-wa, dziang-si ka-shih peh ge-he.

> 27 就從摩西起頭搭衆先知人，凡百聖書裏指點渠說話，詳細解說畀渠許。

·28 Kw'a tao ge-he iao tao-keh hyiang-ts'eng, Yia-su hao-ziang iao tseo-ku.

> 28 快到渠許要到個鄉村，耶穌好像要走過。

·29 Ge-he ngang liu Ge, kông, “Yin-ze nyih-deo zia-sæn, kw'a æn; ts'ing Ng teh ngô-he jü-de djü.” Ge ziu tseo-tsing, teh ge-he jü-de djü.

> 29 渠許硬留渠，講，“現在日頭{?斜}山，快晏；請爾搭我許聚隊住。”渠就走進，搭渠許聚隊住。

·30 Yia-su teh ge-he zo-zih z-'eo, ziu do ping, coh-foh, p'ah-k'e peh ge-he.

> 30 耶穌搭渠許坐席時候，就馱餅，祝福，𤖼開畀渠許。

·31 Liang-ke nying ngæn ziu ming-liang, nying-teh Ge: hweh-zin mông Ge feh djôh.

> 31 兩個人眼就明亮，認得渠：忽然望渠弗着。

·32 Ge-he jü-de kông, “Ge lu-zông teh ngô-he kông, ka-shih Sing-shü z-'eo, ngô-he sing ky'i feh-z nyih?”

> 32 渠許聚隊講，“渠路上搭我許講，解說聖書時候，我許心豈弗是熱？”

·33 Ge-he tông-z ky'i-sing, cün-tao Yia-lu-sæh-lang, p'ong-djôh zih-ih-ke s-du teh dong-de nying jü-zih.

> 33 渠許當時起身，轉到耶路撒冷，碰着十一個使徒搭同隊人聚集。

·34 ze-teh kông, “Cü lao-zih weh-cün-le, peh Si-meng mông-ku.”

> 34 在{搭}講，“主老實活轉來，畀西門望過。”

·35 Keh liang-ke nying ziu kông lu-zông z-kön, teh Yia-su p'ah-k'e ping peh ge-he nying-teh z-kön.

> 35 箇兩個人就講路上事幹，搭耶穌𤖼開餅畀渠許認得事幹。

·36 Wæ ze-teh kông keh z-kön, Yia-su gyi ze ge-he cong-yiang, teh ge-he kông, “Ts'ing ng-he bing-ön!”

> 36 還在{搭}講箇事幹，耶穌徛在渠許中央，搭渠許講，“請爾許平安！”

·37 Ge-he kying-hyin p'ô-gyü, nyi-sing su mông-djôh z hyin-ling.

> 37 渠許驚險怕懼，疑心所望着是顯靈。

·38 Yia-su teh ge-he kông, “Ng yü zah-m p'ô-gyü? tsa-sang yiu nyi-'oh sing nang-ky'i?

> 38 耶穌搭渠許講，“爾爲甚麼怕懼？怎生有疑惑心{儜}起？

·39 Hao mông Ngô siu Ngô kyiah, ziu-z Ngô-z: môh Ngô, hao mông-djôh; weng m-yiu nyüoh kweh-deo, ziang ng mông Ngô yiu.”

> 39 好望我手我腳，就是我自：摸我，好望着；魂無有肉骨頭，像爾望我有。”

·40 Keh shih-wa kông-ku, ziu peh ge-he mông Ge siu teh Ge kyiah.

> 40 箇說話講過，就畀渠許望渠手搭渠腳。

·41 Meng-du yü hwön-hyi ning-gyiu feh siang-sing, yi hyi-gyi, Yia-su teh ge-he kông, “Yiu zah-m ky'üoh-zih ze-i feh?”

> 41 門徒爲歡喜仍舊弗相信，又希奇，耶穌搭渠許講，“有甚麼喫食在{倚}弗？”

·42 Ge-he ziu do ting kôh-joh-keh ng, teh ih-kw'e mih-fong-bu peh Ge.

> 42 渠許就馱{丁}烙熟個魚，搭一塊蜜蜂{?蒲}畀渠。

·43 Yia-su tsih-ziu ze ge-he min-zin ky'üoh.

> 43 耶穌接受在渠許面前喫。

·44 Ziu teh ge-he kông, “Keh ziu-z Ngô wæ teh ng-he jü-de z-'eo kông-ku shih-wa, ziu-z, ‘Væn-pah ze Mo-si leh-fæh, sin-ts-nying-keh shü, teh S-p'in su sia-lôh ts-tin Ngô, tu iao ing-nyin.’”

> 44 就搭渠許講，“箇就是我還搭爾許聚隊時候講過說話，就是，‘凡百在摩西律法，先知人個書，搭詩篇所寫落指點我，都要應驗。’”

·45 Yia-su ziu k'e ge-he-keh ts'ong-ming, peh ge hao ming-bah Sing-shü-keh i-s;

> 45 耶穌就開渠許個聰明，畀渠好明白聖書個意思；

·46 wæ-yiu teh ge-he kông, “Shü-li yiu sia-lôh, Kyi-toh ing-ke ziu-næn, di-sæn nyih jong s-nying cong-yiang weh-cün-le;

> 46 還有搭渠許講，“書裏有寫落，基督應該受難，第三日從死人中央活轉來；

·47 k'ao-djôh Ge ming-deo djün hwe-ke sô-ze-keh dao-li, jong Yia-lu-sæh-lang ky'i tao t'in-ô væn-koh.

> 47 靠着渠名頭傳悔改赦罪個道理，從耶路撒冷起到天下萬國。

·48 Ng-he z keh-sih z-kön-keh kyin-tsing.

> 48 爾許是箇些事幹個見證。

·49 Ngô Vu-ts'ing su ing-hyü, Ngô we s-lôh peh ng-he: dæn-z ng-he hao djü ze Yia-lu-sæh-lang zing-li, teng-tao peh ng-he tsiah-zông jong t'in-zông le-keh neng-kön.”

> 49 我父親所應許，我會賜落畀爾許：但是爾許好住在耶路撒冷城裏，等到畀爾許着上從天上來個能幹。”

·50 Yia-su ta-ling meng-du tseo-c'ih tao Pah-da-nyi, liang-tsih siu di-ky'i coh-foh ge.

> 50 耶穌帶領門徒走出到伯大尼，兩隻手提起祝福渠。

·51 Coh-foh z-'eo, li-k'e ge-he, sing-zông t'in.

> 51 祝福時候，離開渠許，升上天。

·52 Ge-he pa-pa Ge, ziu ting hwön-hyi cün tao Yia-lu-sæh-lang:

> 52 渠許拜拜渠，就頂歡喜轉到耶路撒冷：

·53 z-k'eh ze sing-din tsæn-mi coh-zia Zông-ti. Ô-meng.

> 53 時刻在聖殿讚美祝謝上帝。亞門。



------
[^15-23]: 應爲：ky'in-le。




