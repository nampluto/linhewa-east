
# S-DU NGÔ-KÔH-KEH SHÜ-SING.

> 使徒雅各個書信


## Nk. 1.

> Nk. 1.

**_1 Tsao-djôh s-lin ing-ke kao-hying, 5 ing-ke tsa-sang gyiu Zông-ti, 13 bi yiu-'oh cü-ts m-c'ü kông z bi Zông-ti yiu-'oh, 19 iao liu-sing t'ing, s-ts'eng, i-jing tsing dao-li. 26 Lao-zih gyin-zing-keh væn-ts._**

> **_1 遭着試煉應該高興，5 應該怎生求上帝，13 被誘惑主子無處講是被上帝誘惑，19 要留心聽，思忖，依順真道理。26 老實虔誠個范子。_**

·1 ZÔNG-TI teh Cü Yia-su Kyi-toh-keh nu-boh, Ngô-kôh, sia sing peh sæn-k'e zih-nyi ts-p'a, ts'ing ön.

> 1 上帝搭主耶穌基督個奴僕，雅各，寫信畀散開十二支派，請安。

·2 Ngô-keh hyüong-di, ng-he tsao-djôh kôh-yiang s-lin-keh næn-deo, ing-ke kao-hying;

> 2 我個兄弟，爾許遭着各樣試煉個難頭，應該高興；

·3 ing-yü hyiao-teh keh s-s ng-he siang-sing-keh s-fæh we sang-c'ih zing-ne.

> 3 因爲曉得箇試試爾許相信個試法會生出忍耐。

·4 Tsih iao keh zing-ne tso zing-kong, peh ng-he tso nying jün-bi zih-coh, ih-ting feh ky'üih.

> 4 只要箇忍耐做成功，畀爾許做人全備十足，一{丁}弗缺。

·5 Ng-he cong-yiang ziah yiu nying ky'in ts'ong-ming ing-ke gyiu Zông-ti, ziu we teh-djôh: Zông-ti z 'eo-'eo s-peh cong-nying, fe p'i-bing ge.

> 5 爾許中央若有人欠聰明應該求上帝，就會得着：上帝是厚厚賜畀衆人，{=弗會}批評渠。

·6 Tsih-z gyiu z-'eo, iao yüong siang-sing-keh sing, hyiao nyi-'oh: ing-yü nyi-'oh cü-ts z ziang he-li-keh lông, bi fong c'ü-dong, dông-le-dông-k'e.

> 6 只是求時候，要用相信個心，{=休要}疑惑：因爲疑惑主子是像海裏個浪，被風吹動，蕩來蕩去。

·7 Keh-yiang-ts nying feh yüong siang jong Cü teh-djôh zah-m:

> 7 箇樣子人弗用想從主得着甚麼：

·8 sæn-sing liang-i cü-ts, ge væn-pah su tso z m-ding.

> 8 三心兩意主子，渠凡百所做是無定。

·9 Ti-vi-keh hyüong-di yü sing-ky'i kao hao kao-hying:

> 9 低微個兄弟爲升起高好高興：

·10 ze-cü yü kông-lôh ti-vi ah hao kao-hying; ing-yü ge iao ku-k'e ziang ts'ao-hwa.

> 10 財主爲降落低微也好高興；因爲渠要過去像草花。

·11 Nyih-deo ih-c'ih, yiu ho-nyih-keh fong c'ü-le, ts'ao jü-tsih k'u-gao, hwa ah zia-gao, ge hao-k'ön-keh yüong-mao tu mih-gao: ze-cü tso nying ah we z-t'ih se-ba.

> 11 日頭一出，有火熱個風吹來，草隨即枯爻，花也謝爻，渠好看個容貌都滅爻：財主做人也會是{剔}衰敗。

·12 Ziu s-lin-keh næn-deo we zing-ne-keh nying z yiu foh-ky'i: ing-yü yi-kying s-lin-ku pih-ding teh-djôh weh-ming-keh bing-t'in-kwön, ziu-z Cü su ing-hyü peh e-kying Ge cü-ts.

> 12 受試煉個難頭會忍耐個人是有福氣：因爲已經試煉過必定得着活命個平天冠，就是主所應許畀愛敬渠主子。

·13 Ziu yiu-'oh cü-ts m-c'ü kông, Ngô z bi Zông-ti yiu-'oh: ing-yü Zông-ti fe bi ôh z-kön yiu-'oh, Ge-z ah fe yiu-'oh nying:

> 13 受誘惑主子無處講，我是被上帝誘惑：因爲上帝{=弗會}被惡事幹誘惑，渠自也{=弗會}誘惑人：

·14 væn-pah ziu yiu-'oh cü-ts z bi z-keh s-yüoh su ta-gao, su ying-yiu.

> 14 凡百受誘惑主子是被自個私慾所帶爻，所引誘。

·15 Keh s-yüoh fæh-dong, ziu sang-c'ih ze; keh ze zing-kong, ziu sang-c'ih s.

> 15 箇私慾發動，就生出罪；箇罪成功，就生出死。

·16 Ngô ts'ing-e-keh hyüong-di, hyiao dzæn.

> 16 我親愛個兄弟，{=休要}賺。

·17 Væn-pah hao meh-z, væn-pah jün-bi meh-z, tu z jong zông-deo Kwông-ming-keh Vu-ts'ing s-lôh, Ge z m-kao pin-yih, 'ao-vu kang-ke.

> 17 凡百好物事，凡百全備物事，都是從上頭光明個父親賜落，渠是無告變易，毫無更改。

·18 Zông-ti tsiao Ge-z-keh ts-i yüong tsing dao-li sang ngô-he, peh ngô-he ze Ge su zao væn-veh ts-cong we sön zông-sing ko-ts.

> 18 上帝照渠自個旨意用真道理生我許，畀我許在渠所造萬物之中會算上新果子。

·19 Su-i, ngô ts'ing-e-keh hyüong-di, ng-he kôh-nying yüong kw'a-ting t'ing, mæn-ting kông, mæn-ting sang-ky'i:

> 19 所以，我親愛個兄弟，爾許各人用快{丁}聽，慢{丁}講，慢{丁}生氣：

·20 ing-yü nying-keh nu-ky'i feh neng zing-ziu Zông-ti-keh kong-nyi.

> 20 因爲人個怒氣弗能成就上帝個公義。

·21 Su-i iao t'eh-gao ih-ts'ih-keh we-u teh mön-c'ih-keh ôh-doh, yüong ti-sing-siao-i tsih-ziu sing-li su cong-keh dao-li, ziu-z neng-keo kyiu ng-keh ling-weng.

> 21 所以要脫爻一切個穢污搭滿出個惡毒，用低心小意接受心裏所種個道理，就是能夠救爾個靈魂。

·22 Hyiao z p'in z, tæn tso t'ing dao-li-keh nying, z iao i dao-li tso.

> 22 {=休要}自騙自，單做聽道理個人，是要依道理做。

·23 Ing-yü væn-pah t'ing dao-li feh tso cü-ts, z ziang ih-ke nying ze kying li-min mông z-keh min-lin:

> 23 因爲凡百聽道理弗做主子，是像一個人在鏡裏面望自個面臉：

·24 mông-ku k'e-gao, ziu mông-kyi ge-z-keh væn-ts z tsa-sang.

> 24 望過去爻，就忘記渠自個范子是怎生。

·25 Dæn-z we k'ao-kyiu keh jün-bi sih-fông nying-keh leh-fæh, dziang siu-lao ge, feh-z t'ing-ku ziu mông-kyi, z i ge tso, keh nying, ge su tso z-kön z yiu foh-ky'i.

> 25 但是會考究箇全備釋放人個律法，長守牢渠，弗是聽過就忘記，是依渠做，箇人，渠所做事幹是有福氣。

·26 Ng-he cong-yiang ziah yiu nying sön z-kyi gyin-zing, feh æh-tsi ge k'eo-zih, z hong-p'in z-kyi-keh sing, ge-keh gyin-zing z bah-lôh.

> 26 爾許中央若有人算自己虔誠，弗壓制渠口舌，是哄騙自己個心，渠個虔誠是白落。

·27 Ze Zông-ti ngô-he Vu-ts'ing min-zin kyih-zing m u-tin-keh gyin-zing, ziu-z, k'ön-ku m-pang-keh teh kwa-vu ze ge-he wæn-næn z-'eo, ping-ts'ia z-kyi kying-siu feh nyin-djôh si-zông-keh tsih-le.

> 27 在上帝我許父親面前潔淨無污玷個虔誠，就是，看顧無伯個搭寡婦在渠許患難時候，幷且自己謹守弗染着世上個{跡}{癗}。


## Nk. 2.

> Nk. 2.

**_1 Tseng-djong fu-kyü, ky'ing-mæn gyüong-nying, z feh tsiao Yia-su-keh dao-li: 13 ing-ke yüong z-pe de nying: 14 ziah m-yiu 'ang-ts, m-c'ü kông yiu siang-sing, 17 keh-yiang-ts siang-sing z s, 19 z ziang ôh-kyü-keh siang-sing, 21 feh-z ziang Ô-pah-læh-hön, 25 teh Læh-'eh._**

> **_1 尊重富貴，輕慢窮人，是弗照耶穌個道理：13 應該用慈悲待人：14 若無有行止，無處講有相信，17 箇樣子相信是死，19 是像惡鬼個相信，21 弗是像亞伯拉罕，25 搭喇合。_**

·1 NGÔ-KEH hyüong-di, ng-he siang-sing ngô-he Cü Yia-su Kyi-toh, keh-yü yüong-wa-keh Cü, siu-lao Ge-keh dao-li, hyiao liang-yiang sing de nying.

> 1 我個兄弟，爾許相信我許主耶穌基督，箇位榮華個主，守牢渠個道理，{=休要}兩樣心待人。

·2 Ziah yiu nying ta kying ka-ts, tsiah wa-li i-zông, tseo-tsing ng-he jü-we-dông, yi yiu ih-ke gyüong-nying i-sæn læn-lü tseo-tsing;

> 2 若有人帶金戒指，着華麗衣裳，走進爾許聚會堂，又有一個窮人衣衫襤褸走進；

·3 ng-he we tsiao-tsih tsiah wa-li i-zông cü-ts, teh ge kông, “Ng ts'ing zo ze hao-ting su-ze;” yi teh keh gyüong-nying kông, “Ng gyi ze-kæn, 'oh-tsia zo ze-i ngô kyiah-teng-'ô;”

> 3 爾許會招接着華麗衣裳主子，搭渠講，“爾請坐在好{丁}所在；”又搭箇窮人講，“爾徛在{簡}，或者坐在{倚}我腳凳下；”

·4 su-i, ng-he ky'i feh-z yiu p'in-ky'üoh sing, yüong ôh-i feng-pih.

> 4 所以，爾許豈弗是有偏曲心，用惡意分別。

·5 Ngô ts'ing-e-keh hyüong-di, yüong t'ing. Zông-ti ky'i feh-z kæn-shün si-zông-keh gyüong-nying, peh ge siang-sing-keh sing fu-coh, hao tsih-djôh Ge koh-kô-keh sæn-nyih, ziu-z Ge su ing-hyü peh keh-sih e-kying Ge cü-ts?

> 5 我親愛個兄弟，用聽。上帝豈弗是揀選世上個窮人，畀渠相信個心富足，好接着渠國家個產業，就是渠所應許畀箇些愛敬渠主子？

·6 Dæn-z ng-he z k'ön-ky'ing gyüong-nying. Ze-cü ky'i feh-z æh-tsi ng-he, t'a ng-he tao fæh-dông-zin?

> 6 但是爾許是看輕窮人。財主豈弗是壓制爾許，拖爾許到法堂前？

·7 Ng-he ts'ing yü Kyi-toh-keh meng-du, ge-he ky'i feh-z hyü-pông keh tseng-djong ming-deo?

> 7 爾許稱爲基督個門徒，渠許豈弗是毀謗箇尊重名頭？

·8 Sing-shü kông, “Ing-ke e-sih ng-keh ling-sô ziang z-kyi,” keh-diao ting tseng-djong-keh leh-fæh, ng-he ziah pao-siu ge, ziu hao:

> 8 聖書講，“應該愛惜爾個鄰舍像自己，”箇條頂尊重個律法，爾許若保守渠，就好：

·9 dæn-z ng-he ziah liang-yiang sing de nying, ziu yiu ze, z leh-fæh su ding-keh væn-nying.

> 9 但是爾許若兩樣心待人，就有罪，是律法所定個犯人。

·10 Ziah yiu nying pao-siu ih-ts'ih-keh leh-fæh, tsih væn ih-yiang, ziu-z ih-ts'ih-keh væn-djôh-gao.

> 10 若有人保守一切個律法，只犯一樣，就是一切個犯着爻。

·11 Ing-yü su kông, “Feh-k'o kæn-ying” yi kông, “Feh-k'o sæh-nying.” Ng shü-tsih feh væn kæn-ying, tæn-tsih sæh-nying, ah z væn-djôh ih-ts'ih-keh leh-fæh.

> 11 因爲所講，“弗可姦淫”又講，“弗可殺人。”爾雖只弗犯姦淫，單只殺人，也是犯着一切個律法。

·12 Su-i ng-he kông shih-wa, tso z-kön, tu ing-ke ziang tsiang-le iao bi sih-fông nying-keh leh-fæh sing-p'ön.

> 12 所以爾許講說話，做事幹，都應該像將來要被釋放人個律法審判。

·13 Feh 'ang z-pe cü-ts pih-ding we ziu m z-pe-keh sing-p'ön: sing-p'ön z-'eo, z-pe we teh-sing.

> 13 弗行慈悲主子必定會受無慈悲個審判：審判時候，慈悲會得勝。

·14 NGÔ-KEH hyüong-di, ih-ke nying z-kyi kông yiu siang-sing, m-yiu 'ang-ts, yiu zah-m ih-c'ü? Keh-yiang-ts siang-sing neng-keo kyiu ge feh?

> 14 我個兄弟，一個人自己講有相信，無有行止，有甚麼益處？箇樣子相信能夠救渠弗？

·15 Ziah yiu hyüong-di, 'oh ts-me, c'ih-sing-lu-t'i, yi ky'üih-væh du-nyih-keh k'eo-liang,

> 15 若有兄弟，或姊妹，{出}身露體，又缺乏度日個口糧，

·16 ng-he cong-yiang yiu nying teh ge-he kông, “Ng-he hao ön-weng k'e; dæn-nyün ng tsiah-neng, ky'üoh-pao;” ge-he sing-zông su ky'üih-væh z-kyi yi m-kao peh ge; keh yiu zah-m ih-c'ü?

> 16 爾許中央有人搭渠許講，“爾許好安穩去；但願爾着暖，喫飽；”渠許身上所缺乏自己又無告畀渠；箇有甚麼益處？

·17 Z-t'ih, tsih-yiu siang-sing, ziah m-yiu 'ang-ts, ziu-z s.

> 17 是{剔}，只有相信，若無有行止，就是死。

·18 Ziah yiu nying kông, “Ng yiu siang-sing, ngô yiu 'ang-ts:” ts'ing ng peh ng m 'ang-ts-keh siang-sing hyin-c'ih; ngô ziu we peh ngô-keh 'ang-ts hyin-c'ih ngô-keh siang-sing peh ng mông.

> 18 若有人講，“爾有相信，我有行止：”請爾畀爾無行止個相信顯出；我就會畀我個行止顯出我個相信畀爾望。

·19 Ng siang-sing Zông-ti z tsih-yiu ih-yü; keh z hao: ôh-kyü ah z-t'ih siang-sing, tsih-z gæh-gæh-teo.

> 19 爾相信上帝是只有一位；箇是好：惡鬼也是{剔}相信，只是搿搿抖。

·20 Hyü-veo-keh nying, ng ky'i feh ing-ke hyiao-teh m 'ang-ts-keh siang-sing z s?

> 20 虚浮个人，爾豈弗應該曉得無行止個相信是死？

·21 Ngô-he tsu-tsong Ô-pah-læh-hön hyin ge-z-keh n-ts Yi-sæh ze tsi-dæn-zông, ky'i feh-z yü 'ang-ts sön tsing-dzih?

> 21 我許祖宗亞伯拉罕獻渠自個兒子以撒在祭壇上，豈弗是爲行止算正直？

·22 K'o-kyin ge siang-sing teh ge 'ang-ts z bing-'ang-keh, ping-ts'ia siang-sing z jong 'ang-ts tso wön-jün;

> 22 可見渠相信搭渠行止是並行個，幷且相信是從行止做完全；

·23 su-i sing-shü su kông, Ô-pah-læh-hön siang-sing Zông-ti, ziu sön z ge-keh kong-nyi, keh shih-wa ziu yiu ing-nyin: su-i ts'ing-hwu ge z Zông-ti-keh bong-yiu.

> 23 所以聖書所講，亞伯拉罕相信上帝，就算是渠個公義，箇說話就有應驗：所以稱呼渠是上帝個朋友。

·24 K'o-kyin, nying sön kong-nyi fi-tæn jong siang-sing, ah z jong 'ang-ts.

> 24 可見，人算公義非單從相信，也是從行止。

·25 Wæ-yiu keh gyi-nyü Læh-'eh siu-liu keh-sih ts'a-s, peh ge-he jong bih-diao lu cün-k'e, ky'i feh-z jong 'ang-ts sön kong-nyi?

> 25 還有箇妓女喇合收留箇些差使，畀渠許從別條路轉去，豈弗是從行止算公義？

·26 Ziang kyi-sing m-yiu ling-weng z s, siang-sing m-yiu 'ang-ts ah z s.

> 26 像{己}身無有靈魂是死，相信無有行止也是死。


## Nk. 3.

> Nk. 3.

**_1 Feh iao sing-kao ky'i-ngao p'i-bing bih-ke dzæn: 5 ing-ke æh-voh z-keh k'eo-zih, ge shü-tsih z siao ts-t'i, neng-keo tso hyü-to hao, yi neng-keo tso hyü-to feh hao. 13 Lao-zih ts'ong-ming-keh nying, z weng-ziu, 'o-ky'i, m-yiu tu-gyi teh tsang-teo._**

> **_1 弗要心高氣傲批評別個賺：5 應該壓服自個口舌，渠雖只是小肢體，能夠做許多好，又能夠做許多弗好。13 老實聰明個人，是溫柔，和氣，無有妒忌搭爭鬥。_**

·1 Ngô-keh hyüong-di, hyiao tu siang tso sin-sang, ing-yü hyiao-teh ngô-he tso sin-sang-keh, pih iao ziu kah-nga nyin-keh sing-p'ön.

> 1 我個兄弟，{=休要}都想做先生，因爲曉得我許做先生個，必要受格外嚴個審判。

·2 Ngô-he kôh-nying tu yiu hyü-to dzæn-c'ü. Ziah yiu nying kông shih-wa m-yiu dzæn-c'ü, keh-z wön-jün-keh nying, neng-keo æh-tsi ge tsing-ke kyi-sing.

> 2 我許各人都有許多賺處。若有人講說話無有賺處，箇是完全個人，能夠壓制渠整個{己}身。

·3 Ngô-he yüong ziah-wæn fông ze mô-k'eo iao peh ge i-jing ngô-he; ziu hao diao-dong ge tsing-ke kyi-sing.

> 3 我許用嚼環放在馬口要畀渠依順我許；就好調動渠整個{己}身。

·4 Jün, shü-tsih z do, yi yiu gyüông-fong p'iao-dong ge, ah we bi ting siao-keh do cün-dong, jü lao-da-keh cü-i.

> 4 船，雖只是大，又有狂風飄動渠，也會被頂小個舵轉動，隨老大個主意。

·5 Z-t'ih, k'eo-zih z ih-ke siao ts-t'i, ah we kông do wa. Ih-leh ho-sing we dziah-gao to-siao jü-moh!

> 5 是{剔}，口舌是一個小肢體，也會講大話。一粒火星會着爻多少樹木！

·6 K'eo-zih z ho, z mön si-zông-keh ôh-nyih ze ngô-he pah-t'i li-min, ge we peh ngô-he mön-sing we-u, yi we dziah-pin keh væn-veh, cün-dong ge z-kyi bi di-nyüoh-keh ho dziah-ky'i.

> 6 口舌是火，是滿世上個惡孽在我許百體裏面，渠會畀我許滿身穢污，又會着遍箇萬物，轉動渠自己被地獄個火着起。

·7 Pah-yiang fi-gying, tseo-siu, djong-nyi, teh shü-li-keh meh-z, tu hao æh-voh, ping-ts'ia z yi-kying bi nying æh-voh:

> 7 百樣飛禽，走獸，蟲蟻，搭水裏個物事，都好壓服，幷且是已經被人壓服：

·8 tsih-yiu k'eo-zih, m-nying neng-keo æh-voh ge; z æh-voh-feh-le-keh ôh-nyih, c'ong-mön sæh-nying-keh doh-yiah.

> 8 只有口舌，無人能夠壓服渠；是壓服弗來個惡孽，充滿殺人個毒藥。

·9 Ngô-he yüong ge coh-tsæn Vu-ts'ing Zông-ti; yi yüong ge tsiu-mô tsiao Zông-ti-keh væn-ts zao-c'ih-le-keh nying:

> 9 我許用渠祝讚父親上帝；又用渠咒罵照上帝個范子造出來個人：

·10 coh-tsæn teh tsiu-mô tu z c'ih ze ih-tsiang k'eo. Ngô-keh hyüong-di, keh z-kön feh ing-ke z-t'ih.

> 10 祝讚搭咒罵都是出在一張口。我個兄弟，箇事幹弗應該是{剔}。

·11 Shü-nyün jong ih-ke dong we üong-c'ih din shü teh k'u shü feh?

> 11 水源從一個洞會湧出甜水搭苦水弗？

·12 Ngô-keh hyüong-di, vu-hwa-ko jü, we kyih kæn-læn feh? 'oh-tsia bu-dao jü we kyih vu-hwa-ko feh? Z-t'ih, m-yiu ih-ke shü-nyün we liu-c'ih 'æn-shü teh dæn shü.

> 12 我個兄弟，無花果樹，會結橄欖弗？或者葡萄樹會結無花果弗？是{剔}，無有一個水源會流出鹹水搭淡水。

·13 Ng-he cong-yiang kæh-nying yiu ts'ong-ming teh kyin-sih? ge ing-ke ti-sing-siao-i yüong hao 'ang-yü hyin-c'ih ge ts'ong-ming.

> 13 爾許中央何人有聰明搭見識？渠應該低心小意用好行爲顯出渠聰明。

·14 Ng-he ziah-z zeng tu-gyi tsang-teo-keh doh-sing, hyiao la-t'in, ah hyiao mao-c'ong tsing dao-li.

> 14 爾許若是存妒忌爭鬥個毒心，{=休要}賴天，也{=休要}冒充真道理。

·15 Keh-'ao tsong-ming[^3-15] feh-z jong zông-deo le, z jong si-zông, jong s-yüoh, jong mo-kyü le.

> 15 箇號聰明弗是從上頭來，是從世上，從私慾，從魔鬼來。

·16 Ing-yü tu-gyi teh tsang-teo ze 'ah-yi, tsôh-lön teh yiang-yiang ôh z-kön ah ze 'ah-yi.

> 16 因爲妒忌搭爭鬥在{何}{裏}，作亂搭樣樣惡事幹也在{何}{裏}。

·17 Tsih-z jong zông-deo le-keh ts'ong-ming, sin z kyih-zing, 'eo-deo 'o-bing, weng-ziu, kw'ön-'ong, mön-coh z-pe teh ih-ts'ih hao ko-ts, feh liang-yiang sing de nying, feh tso kô-hao-nying.

> 17 只是從上頭來個聰明，先是潔淨，後頭和平，溫柔，寬宏，滿足慈悲搭一切好果子，弗兩樣心待人，弗做假好人。

·18 Kong-nyi-keh ko-ts, z iao 'o-bing cü-ts ze-ü 'o-bing cong ge.

> 18 公義個果子，是要和平主子在於和平種渠。


## Nk. 4.

> Nk. 4.

**_1 Iao djü-gao t'ön-sing, 4 fi-li z-kön, 5 kyiao-ngao sing, 11 hyüong-di hyiao liang-'ô hyü-pông: 13 hyiao ts'eng sang-i ih-ding we hying-wông, iao kyi-teh sing-ming z m-ding, pah-yiang z-kön iao kao-de Zông-ti-keh siu._**

> **_1 要除爻貪心，4 非禮事幹，5 驕傲心，11 兄弟{=休要}兩下毀謗：13 {=休要}忖生意一定會興旺，要記得性命是無定，百樣事幹要交代上帝個手。_**

·1 NG-HE-KEH siang-tsang siang-teo z-kön jong 'ah-yi le? Ky'i feh-z jong ng-he-keh s-yüoh ze ng-he pah-t'i cong-yiang kao-tsin?

> 1 爾許個相爭相鬥事幹從{何}{裏}來？豈弗是從爾許個私慾在爾許百體中央交戰？

·2 Ng-he sang t'ön-sing, z teh-feh-djôh: ng-he tu-gyi sæh-loh, ah feh neng teh-djôh: ng-he siang-tsang siang-teo, yi teh-feh-djôh; ing-yü ng-he feh gyiu.

> 2 爾許生貪心，是得弗着：爾許妒忌殺戮，也弗能得着：爾許相爭相鬥，又得弗着；因爲爾許弗求。

·3 Ng-he gyiu, ning-gyiu teh-feh-djôh, yü ng-he gyiu-dzæn, siang ze ng-he s-yüoh lön-yüong.

> 3 爾許求，仍舊得弗着，爲爾許求賺，想在爾許私慾亂用。

·4 Ng-he ying-lön-keh nön-nyü, ky'i feh hyiao-teh kyih-kao si-zông, z ti-dih Zông-ti? Su-i siang tso si-zông-keh bong-yiu cü-ts, ziu-z Zông-ti-keh dziu-dih.

> 4 爾許淫亂個男女，豈弗曉得結交世上，是抵敵上帝？所以想做世上個朋友主子，就是上帝個仇敵。

·5 Sing-shü su kông, djü ze ngô-he li-min-keh Sing-Ling we dong tu-gyi-keh yüoh-sing feh? Ng-he ts'eng keh shih-wa z hyü-kô feh?

> 5 聖書所講，住在我許裏面個聖靈會動妒忌個慾心弗？爾許忖箇說話是虛假弗？

·6 Dæn-z Ge z kah-nga kô-ts'eo eng-yü. Su-i kông, “Zông-ti gyü-jih kyiao-ngao cü-ts, s eng-yü peh ky'in-hyü-keh nying.”

> 6 但是渠是格外加湊恩惠。所以講，“上帝拒絕驕傲主子，賜恩惠畀謙虛個人。”

·7 Su-i, ng-he yüong jing-voh Zông-ti: dæn-z iao gyü-jih mo-kyü, mo-kyü ziu we li-k'e ng-he.

> 7 所以，爾許用順服上帝：但是要拒絕魔鬼，魔鬼就會離開爾許。

·8 Ts'ing-gying Zông-ti, Zông-ti ah we ts'ing-gying ng-he. Ng-he ze-nying, siu iao si kön-zing; ng-he sæn-sing liang-i cü-ts, sing iao tsông kyih-zing.

> 8 親近上帝，上帝也會親近爾許。爾許罪人，手要洗乾淨；爾許三心兩意主子，心要妝潔淨。

·9 Iao z 'eng z, sing-t'ong, di-k'oh: ng-he-keh hyi-siao iao pin-tso t'ong-k'oh, ng-he-keh kw'a-lôh iao pin-tso iu-zeo.

> 9 要自恨自，心痛，啼哭：爾許個喜笑要變做痛哭，爾許個快樂要變做憂愁。

·10 Ze Cü min-zin iao ti-sing-siao-i; Cü ziu we kyü ng-he zông.

> 10 在主面前要低心小意；主就會舉爾許上。

·11 Hyüong-di, hyiao liang-'ô hyü-pông. Hyü-pông hyüong-di, sing-p'ön hyüong-di cü-ts, ziu-z hyü-pông leh-fæh, sing-p'ön leh-fæh. Ng ziah-z sing-p'ön leh-fæh, ziu feh-z i-jing leh-fæh-keh nying, z sing-p'ön-keh nying.

> 11 兄弟，{=休要}兩下毀謗。毀謗兄弟，審判兄弟主子，就是毀謗律法，審判律法。爾若是審判律法，就弗是依順律法個人，是審判個人。

·12 Zao leh-fæh Cü-ts z tsih-yiu ih-yü, Ge neng-keo kyiu nying, neng-keo mih-gao nying: ng z kæh-nying, hao sing-p'ön bih-nying?

> 12 造律法主子是只有一位，渠能夠救人，能夠滅爻人：爾是何人，好審判別人？

·13 Ng-he ze-teh kông, Kying-nying 'oh-tsia t'in-nyiang ngô-he tao m zing-li k'e, ze-kæn djü ih-nyin, tso sang-i, dzæn dong-din;

> 13 爾許在{搭}講，今日或者天亮我許到某城裏去，在{簡}住一年，做生意，賺銅鈿；

·14 ng-he feh hyiao-teh t'in-nyiang z-kön z tsa-sang. Ng-he-keh sing-ming ziang zah-m? K'o-pi vu-lu, dzæn-z ze-teh mah-ding sæn-k'e.

> 14 爾許弗曉得天亮事幹是怎生。爾許個性命像甚麼？可比霧露，暫時在{搭}驀定散開。

·15 Ng-he ing-ke kông, “Cü ziah-z k'eng peh ngô-he tso nying, ngô-he hao t'ih tso, 'oh-tsia t'ih tso.”

> 15 爾許應該講，“主若是肯畀我許做人，我許好{剔}做，或者{剔}做。”

·16 Yin-ze ng-he yü kyiao-ngao la-t'in: keh-yiang-ts la-t'in tu z feh hao.

> 16 現在爾許爲驕傲賴天：箇樣子賴天都是弗好。

·17 Su-i, hyiao-teh tso hao, feh tso cü-ts, ge yiu ze.

> 17 所以，曉得做好，弗做主子，渠有罪。


## Nk. 5.

> Nk. 5.

**_1 Tsôh-ôh-keh ze-cü iao p'ô Zông-ti-keh ying-væh. 7 Ngô-he ing-ke 'ôh sin-ts-nying teh Iah-pah zing-ne-keh pông-yiang: 12 hyiao væh-zi, 13 ziu k'u iao tao-kao, kw'a-lôh iao ts'ông-s, 16 iao jü-de tsiao-nying z-keh dzæn-c'ü, ng de ngô ngô de ng tao-kao, 19 li-k'e tsing dao-li, tseo dzæn-lu cü-ts iao peh ge-he ta-cün-le._**

> **_1 作惡個財主要怕上帝個刑罰。7 我許應該學先知人搭約伯忍耐個榜樣：12 {=休要}罰誓，13 受苦要禱告，快樂要唱詩，16 要聚隊招認自個賺處，爾待我我待爾禱告，19 離開真道理，走賺路主子要畀渠許帶轉來。_**

·1 NG-HE ze-cü, yü iao ling-djôh ng-he-keh næn-deo, iao e-pe da-k'oh.

> 1 爾許財主，爲要臨着爾許個難頭，要哀悲大哭。

·2 Ng-he-keh ze-veh yi-kying wa-gao, ng-he-keh i-zông yi-kying cü-gao.

> 2 爾許個財物已經壞爻，爾許個衣裳已經蛀爻。

·3 Ng-he-keh kying-ts nying-ts z fæh-siu-gao; ping-ts'ia keh fæh-siu we tso 'e ng-keh te-tsing, we ziang ho ky'üoh-tsing ng-he-keh nyüoh. Ng-he tsih-hyüoh ze-veh ze keh lôh-kyiah nyih-ts.

> 3 爾許個金子銀子是發銹爻；幷且箇發銹會做害爾個對證，會像火喫進爾許個肉。爾許積蓄財物在箇落腳日子。

·4 Pông ng-he siu-keh-keh kong-nying, ng-he yiu-yi ge-keh kong-din, ze-teh kyiao-hæn: wæ-yiu keh siu-keh cü-ts-keh kyiao-hæn yi-kying tsing keh-yü t'in-ping-t'in-tsiang-keh Cü ng-tô-li.

> 4 幫爾許收割個工人，爾許❓❓渠個工鈿，在{搭}叫喊：還有箇收割主子個叫喊已經進箇位天兵天將個主耳朵裏。

·5 Ng-he ze si-zông yi-kying sô-wa tsôh-ôh[^5-5]; yiang-coh ng-he-keh sing, ziang cong-sang tæn-teng sæh-keh nyih-ts.

> 5 爾許在世上已經奢華作樂；養足爾許個心，像衆生單等殺個日子。

·6 Ng-he yi-kying ding kong-nyi nying-keh ze, peh ge sæh-gao; ge ah feh tsu ng-he.

> 6 爾許已經定公義人個罪，畀渠殺爻；渠也弗阻爾許。

·7 SU-I hyüong-di, ng-he iao zing-ne, teng-tao Cü le-keh nyih-ts. Cong-din nying sô-mông din-di ting hao c'ih-sæn, we ne-sing teng-'eo ge, teng-tao teh-djôh zin 'eo keh liang-t'ao yü.

> 7 所以兄弟，爾許要忍耐，等到主來個日子。種田人奢望田地頂好出產，會耐心等候渠，等到得着前後箇兩套雨。

·8 Ng-he ah ing-ke zing-ne; kyin-ku ng-he-keh sing: ing-yü Cü le-keh nyih-ts yi-kying gying-gao.

> 8 爾許也應該忍耐；堅固爾許個心：因爲主來個日子已經近爻。

·9 Hyüong-di, hyiao jü-de ün-'eng, sang-teh ng-he bi sing-p'ön: keh-yü sing-p'ön-keh Cü z gyi ze meng-k'eo.

> 9 兄弟，{=休要}聚隊怨恨，省得爾許被審判：箇位審判個主是徛在門口。

·10 Ngô-keh hyüong-di, vong Cü ming-deo kông dao-li-keh sin-ts-nying, ng-he yüong ge tso ky'üoh-k'u zing-ne-keh pông-yiang.

> 10 我個兄弟，奉主名頭講道理個先知人，爾許用渠做喫苦忍耐個榜樣。

·11 Zing-ne tao-ti cü-ts, ngô-he sön ge yiu foh-ky'i. Ng-he yi-kying t'ing-djôh Iah-pah-keh zing-ne, hyiao-teh Cü ts-'eo tsa-sang, z ting z-pe, ting e-lin.

> 11 忍耐到底主子，我許算渠有福氣。爾許已經聽着約伯個忍耐，曉得主之後怎生，是頂慈悲，頂哀憐。

·12 Ngô-keh hyüong-di, ting iao-kying, hyiao væh-zi, hyiao ts-tin t'in, hyiao ts-tin di, ah hyiao ts-tin bih-yiang væh-zi: ng-he tsih iao z, kông z; feh-z, kông feh-z; sang-teh ng-he bi sing-p'ön.

> 12 我個兄弟，頂要緊，{=休要}罰誓，{=休要}指點天，{=休要}指點地，也{=休要}指點別樣罰誓：爾許只要是，講是；弗是，講弗是；省得爾許被審判。

·13 Ng-he cong-yiang yiu ky'üoh-k'u cü-ts, iao tao-kao. Yiu kw'a-lôh cü-ts, iao ts'ông s.

> 13 爾許中央有喫苦主子，要禱告。有快樂主子，要唱詩。

·14 Ng-he cong-yiang yiu sang-bing-keh nying, iao ts'ing kao-we-li-keh tsiang-lao le; k'ao-djôh Cü-keh ming-deo, yüong yiu fu ge, yü ge tao-kao:

> 14 爾許中央有生病個人，要請教會裏個長老來；靠着主個名頭，用油敷渠，爲渠禱告：

·15 yiu siang-sing-keh tao-kao hao kyiu keh bing-nying, Cü we peh ge nang-ky'i; ge ziah yiu ze væn-ku, ah we peh ge sô-gao.

> 15 有相信個禱告好救箇病人，主會畀渠{儜}起；渠若有罪犯過，也會畀渠赦爻。

·16 Ng-he kôh-nying iao jü-de tsiao-nying z-keh dzæn-c'ü, ping-ts'ia ng de ngô, ngô de ng, jü-de tao-kao; peh ng-he-keh bing we hao. Kong-nyi nying-keh ts'ih-sing tao-kao ting yiu kying-dao.

> 16 爾許各人要聚隊招認自個賺處，幷且爾待我，我待爾，聚隊禱告；畀爾許個病會好。公義人個切心禱告頂有勁道。

·17 Yi-li-ô z teh ngô-he sing-zing siang-dong-keh nying, ge ts'ih-sing gyiu feh lôh yü; ziu yiu sæn-nyin ling loh-ke nyüih yü feh lôh di;

> 17 以利亞是搭我許性情相同個人，渠切心求弗落雨；就有三年零六個月雨弗落地；

·18 ts-'eo ge gyiu yü; t'in ziu lôh yü, di ah fæh-c'ih t'u-sæn.

> 18 之後渠求雨；天就落雨，地也發出土產。

·19 Hyüong-di, ng-he cong-yiang ziah yiu li-k'e tsing dao-li tseo ts'ô-lu cü-ts, ziah yiu nying ta ge cün-le; hao hyiao-teh, peh ze-nying jong ge ts'ô-lu tseo-cün cü-ts, z kyiu ih-ke ling-weng c'ih s-lu, ah we tsô-ke hyü-to ze-ky'in.

> 19 兄弟，爾許中央若有離開真道理走岔路主子，若有人帶渠轉來；好曉得，畀罪人從渠岔路走轉主子，是救一個靈魂出死路，也會遮蓋許多罪愆。



------
[^3-15]: 應爲：ts'ong-ming 。  
[^5-5]: 應爲：tsôh-lôh 。  




