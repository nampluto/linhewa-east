
# S-DU PAO-LO SIA PEH FI-LI-MENG KEH SHÜ-SING.

> 使徒保羅寫畀腓利門個書信


## Flm. 1.

> Flm. 1.

**_1 Pao-lo t'ing Fi-li-meng-keh zing-e teh siang-sing ziu kao-hying. 9 Iao ge sô-min ge nu-boh O-nyi-si-meo, tse tsih-ziu ge._**

> **_1 保羅聽腓利門個仁愛搭相信就高興。9 要渠赦免渠奴僕阿尼西母，再接受渠。_**

·1 KYI-TOH Yia-su-keh væn-nying Pao-lo, teh hyüong-di Di-mo-t'a, t'ao-sing ts'ing-e-keh hyüong-di ngô-he pông-siu Fi-li-meng,

> 1 基督耶穌個犯人保羅，搭兄弟提摩太，討信親愛個兄弟我許幫手腓利門，

·2 teh ts'ing-e-keh ts-me Ô-fi-ô, teh ngô-he jü-de tông-ping-keh Ô-kyi-pu, lin ng u-li-keh kao-we:

> 2 搭親愛個姊妹亞腓亞，搭我許聚隊當兵個亞基布，連爾{烏}裏個教會：

·3 Dæn-nyün Zông-ti ngô-he Vu-ts'ing, teh Cü Yia-su Kyi-toh, s-lôh eng-yü bing-ön peh ng-he.

> 3 但願上帝我許父親，搭主耶穌基督，賜落恩惠平安畀爾許。

·4 Ngô kön-zia ngô-keh Zông-ti, tao-kao z-'eo dziang kyi-nyin ng,

> 4 我感謝我個上帝，禱告時候長記念爾，

·5 ing-yü t'ing-djôh ng z ts'ing-e siang-sing Cü Yia-su teh cong sing-du;

> 5 因爲聽着爾是親愛相信主耶穌搭衆聖徒；

·6 iao ng siang-t'ong-keh siang-sing hyin-c'ih neng-kön, peh nying we hyiao-teh ng-he su yiu ih-ts'ih-keh zin-z, ze-ü Kyi-toh Yia-su.

> 6 要爾相通個相信顯出能幹，畀人會曉得爾許所有一切個善事，在於基督耶穌。

·7 Ngô-he yü ng-keh zing-e ting kw'a-lôh, yiu ön-yü; ing-yü ng, hyüong-di, z yi-kying ön-teng cong sing-du-keh sing.

> 7 我許爲爾個仁愛頂快樂，有安慰；因爲爾，兄弟，是已經安頓衆聖徒個心。

·8 Su-i ngô ze-ü Kyi-toh nyün k'o-i fông-tæn peh siang-nyi z-kön feng-fu ng,

> 8 所以我在於基督原可以放膽畀相宜事幹吩咐爾，

·9 ziu-z yü keh zing-e neng-ts siang-k'eng ng, ing-yü ngô Pao-lo shü-shü lao-gao, yin-ze tso Yia-su Kyi-toh-keh væn-nying:

> 9 就是爲箇仁愛寗之{?相}懇爾，因爲我保羅歲歲老爻，現在做耶穌基督個犯人：

·10 yü ngô bi t'ih-lin so-lao z-'eo su sang-keh n-ts O-nyi-si-meo, siang-k'eng ng,

> 10 爲我被鐵鏈鎖牢時候所生個兒子阿尼西母，{?相}懇爾，

·11 ge su-le z vu-ih yü ng, yin-ze z yiu-ih yü ng teh ngô:

> 11 渠素來是無益于爾，現在是有益于爾搭我：

·12 ngô ts'a ge cün-le; ng iao siu-liu ge, z ngô ting ts'ing-e-keh.

> 12 我差渠轉來；爾要收留渠，是我頂親愛個。

·13 Ngô i-s iao liu ge teh ngô jü-de, hao ze foh-ing-keh t'ih-lin de ng voh-z ngô:

> 13 我意思要留渠搭我聚隊，好在福音個鐵鏈代爾服事我：

·14 dæn-z wæ feh hyiao-teh ng-keh i-s, ngô feh iao z-kyi tso cü; peh ng tso keh hao-z feh-z min-gyiang, z c'ih-ü zing-nyün.

> 14 但是還弗曉得爾個意思，我弗要自己做主；畀爾做箇好事弗是勉強，是出於情願。

·15 Ge dzæn-z li-k'e ng, z iao peh ng üong-yün teh-djôh ge;

> 15 渠暫時離開爾，是要畀爾永遠得着渠；

·16 feh tse ziang nu-boh, wæ hao-jü nu-boh, z ts'ing-e-keh hyüong-di, ngô ting ts'ing-e, 'o-hyüông ng ze-ü nyüoh-sing ze-ü Cü, z kang-kô ts'ing-e.

> 16 弗再像奴僕，還好如奴僕，是親愛個兄弟，我頂親愛，何況爾在於肉身在於主，是更加親愛。

·17 Su-i, ng ziah sön ngô z dong-bön, yüong siu-liu ge teh ngô ih-yiang.

> 17 所以，爾若算我是同伴，用收留渠搭我一樣。

·18 Ge ziah yiu zah-m de ng feh hao, ky'in ng, hao sön ngô tsiang;

> 18 渠若有甚麼待爾弗好，欠爾，好算我賬；

·19 ngô Pao-lo ts'ing-pih sia-keh, tsong we pu-wæn ng: ngô feh yüong kông ky'i, ziu-z ng z-kyi ah ky'in ngô.

> 19 我保羅親筆寫個，總會補還爾：我弗用講起，就是爾自己也欠我。

·20 Hyüong-di, dæn-nyün ngô yü ng ze-ü Cü yiu dao-dzing: ng ze-ü Cü yüong ön-yü ngô-keh sing.

> 20 兄弟，但願我爲爾在於主有{道}{成}：爾在於主用安慰我個心。

·21 Ngô zih-ze siang-sing ng tsong we i-jing ngô, su-i sia sing peh ng, ngô ah hyiao-teh ng pih-ding we ku-yü ngô-keh shih-wa tso.

> 21 我實在相信爾總會依順我，所以寫信畀爾，我也曉得爾必定會過于我個說話做。

·22 Ngô wæ iao ng bi-bæn djü-c'ü peh ngô; ing-yü ngô sô-mông yü ng-he-keh tao-kao hao tao ng su-ze le.

> 22 我還要爾備辦住處畀我；因爲我奢望爲爾許個禱告好到爾所在來。

·23 Ze-ü Kyi-toh Yia-su teh ngô jü-de lôh-kæn-keh Yi-pô-feh,

> 23 在於基督耶穌搭我聚隊落監個以巴弗，

·24 wæ-yiu ngô-keh pông-siu Mô-k'o, Ô-li-dæh-ku, Ti-mô, Lu-kô, tu t'ao-sing ng.

> 24 還有我個幫手馬可，亞里達古，底馬，路加，都討信爾。

·25 Dæn-nyün ngô-he Cü Yia-su Kyi-toh-keh eng-yü teh ng-he-keh ling-sing jü-de. Ô-meng.

> 25 但願我許主耶穌基督個恩惠搭爾許個靈性聚隊。亞門。




