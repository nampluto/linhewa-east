
# S-DU PAO-LO SIA PEH DI-TO KEH SHÜ-SING.

> 使徒保羅寫畀提多個書信


## Dt. 1.

> Dt. 1.

**_1 Pao-lo zao yün-ku liu Di-to ze Kah-li-ti. 6 Kæh-nying hao tso kæn-toh. 11 Ing-ke seh-lao ky'i-p'in nying-keh k'eo: 12 ge-keh 'ang-yü z tsa-sang._**

> **_1 保羅{唣}緣故留提多在革哩底。6 何人好做監督。11 應該塞牢欺騙人個口：12 渠個行爲是怎生。_**

·1 ZÔNG-TI-KEH nu-boh Pao-lo, Yia-su Kyi-toh-keh s-du, tsiao Zông-ti su t'iao-shün-keh nying siang-sing, ming-ming sih-teh gyin-zing-keh tsing dao-li;

> 1 上帝個奴僕保羅，耶穌基督個使徒，照上帝所挑選個人相信，明明識得虔誠個真道理；

·2 sô-mông üong-yün weh-ming, ziu-z keh-yü feh neng tseh-hông-keh Zông-ti væn-de ts-zin su ing-hyü;

> 2 奢望永遠活命，就是箇位弗能撒謊個上帝萬代之前所應許；

·3 z-'eo ih tao, yüong djün-dao-keh fông-fæh hyin-c'ih Ge-keh shih-wa; keh z tsiao ngô-he Kyiu-cü Zông-ti-keh feng-fu su t'ôh-fu ngô, —

> 3 時候一到，用傳道個方法顯出渠個說話；箇是照我許救主上帝個吩咐所託付我，——

·4 t'ao-sing Di-to, tsiao siang-sing z ngô tsing-keh n-ts: Dæn-nyün Vu-ts'ing Zông-ti, teh Cü Yia-su Kyi-toh ngô-he-keh Kyiu-cü, s-lôh eng-yü, e-lin, bing-ön peh ng.

> 4 討信提多，照相信是我真個兒子：但願父親上帝，搭主耶穌基督我許個救主，賜落恩惠，哀憐，平安畀爾。

·5 NGÔ su-i liu ng ze Kah-li-ti, iao ng tsing-teng su vong tsing-teng z-kön; tsiao ngô su coh-fu ng, ze kôh zing-li sih-lih tsiang-lao:

> 5 我所以留爾在革哩底，要爾整頓所朆整頓事幹；照我所囑咐爾，在各城裏設立長老：

·6 pih-iao m p'i-bing-keh nying, tsih-yiu ih-ke ts'i-ts; ge n-nô z siang-sing, m-kao hao kông ge yiu-hyi-lông-dông, yi feh-z wang-li.

> 6 必要無批評個人，只有一個妻子；渠兒女是相信，無告好講渠遊戲浪蕩，又弗是{?橫}{?理}。

·7 Ing-yü kæn-toh z Zông-ti-keh tsiang-vông sin-sang, ing-ke m p'i-bing; feh-k'o ku-tsih-peh-t'ong, feh-k'o ky'ing-yi dong-nu, feh-k'o tsiu-cü, feh-k'o tang-nying, feh-k'o t'ön fi-nyi-ts-ze;

> 7 因爲監督是上帝個帳房先生，應該無批評；弗可固執不通，弗可輕易動怒，弗可酒醉，弗可打人，弗可貪非義之財；

·8 z iao ing-gying de k'ah, ts'ing-e zin-nying, wang-tông[^1-8], kong-bing, ts'ing-kyih, tön-fông:

> 8 是要慇懃待客，親愛善人，穩當，公平，清潔，{?端}{?方}：

·9 'eh-djôh tsing-dao k'ôh-zih shih-wa iao siu-lao, ziu hao yüong tsing-kying shih-wa kao-hyüing ky'ün-hwa bih-ke, yi hao pôh-tao gyiang-bin cü-ts.

> 9 合着真道確實說話要守牢，就好用正經說話教訓勸化別個，又好駁倒強辯主子。

·10 Ing-yü yiu hyü-to wang-li, hyü-hwa, ky'i-p'in-keh nying, z yiu tsiu-keh-li cü-ts to;

> 10 因爲有許多{?橫}{?理}，虛花，欺騙個人，是有周割禮主子多；

·11 pih iao seh-lao ge k'eo; ge yü fi-nyi-ts-ze kao feh 'eh-li z-kön, we yiu-'oh 'eh-kô nying.

> 11 必要塞牢渠口；渠爲非義之財教弗合理事幹，會誘惑合家人。

·12 Ge-he z-kyi peng-di sin-ts-nying yiu ih-ke kông, “Kah-li-ti nying ih-hyiang kông hông-wa, z hyüong-ôh-keh tseo-siu, t'ön ky'üoh læn tso.”

> 12 渠許自己本地先知人有一個講，“革哩底人一向講謊話，是兇惡個走獸，貪喫懶做。”

·13 Keh te-tsing z tsing-keh. Su-i ng yüong nyin-kying tsah-væh ge, peh ge siang-sing we m mao-bing,

> 13 箇對證是真個。所以爾用嚴禁責罰渠，畀渠相信會無毛病，

·14 feh t'ing Yiu-t'a kao m ying-tsong shih-wa, teh nying-keh feng-fu, ge z yü-be tsing dao-li.

> 14 弗聽猶太教無形蹤說話，搭人個吩咐，渠是違背真道理。

·15 Væn-pah meh-z ze ts'ing-kyih cü-ts tu z ts'ing-kyih: ze we-u feh siang-sing cü-ts, m-yiu ih-yiang z ts'ing-kyih; ge sing-zing teh liang-sing tu z we-u.

> 15 凡百物事在清潔主子都是清潔：在穢污弗相信主子，無有一樣是清潔；渠性情搭良心都是穢污。

·16 Ge-z kông sih-teh Zông-ti; ge-keh 'ang-yü feh tsiao-nying Zông-ti, z k'o-u feh i-jing-keh, teh ih-ts'ih-keh zin-z jih-k'e.

> 16 渠自講識得上帝；渠個行爲弗招認上帝，是可惡弗依順個，搭一切個善事絕開。


## Dt. 2.

> Dt. 2.

**_1 T'ong-ts Di-to tsa-sang kao-hyüing kao-yiu, tsa-sang tso nying. 9 Nu-boh teh kao-yiu-keh ming-veng._**

> **_1 通知提多怎生教訓教友，怎生做人。9 奴僕搭教友個名分。_**

·1 DÆN-Z ng su kông 'eh-djôh tsing-kying dao-li shih-wa:

> 1 但是爾所講合着正經道理說話：

·2 lao-nying-kô iao ge kying-zing, tön-tsông, weng-tông, yü siang-sing, zing-e, ne-sing, tu iao jün-bi:

> 2 老人家要渠謹慎，端莊，穩當，于相信，仁愛，耐心，都要全備：

·3 lao-ön-nying ah iao ge 'ang-yü 'eh-djôh gyin-zing, feh-k'o t'iao-cü, feh-k'o to ky'üoh tsiu, yüong zin-z kao-hyüing;

> 3 老安人也要渠行爲合着虔誠，弗可挑嘴，弗可多喫酒，用善事教訓；

·4 yi hao kao 'eo-sang nyü-nying ts'ing-e dziang-fu, e-sih n-nô,

> 4 又好教後生女人親愛丈夫，愛惜兒女，

·5 weng-tông, tsing-tsih, ön-veng siu-kô, liang-zin, voh z-keh dziang-fu, sang-teh nying hyü-pông Zông-ti-keh dao-li.

> 5 穩當，貞節，安分守家，良善，服自個丈夫，省得人毀謗上帝個道理。

·6 'Eo-sang yüong ky'ün ge iao tön-tsing tso nying:

> 6 後生用勸渠要端正做人：

·7 ng-z yiang-yiang z-kön iao tso hao 'ang-yü-keh pông-yiang peh ge mông; djün dao-li iao ts'ing-kyih, tön-tsông, zing-zih,

> 7 爾自樣樣事幹要做好行爲個榜樣畀渠望；傳道理要清潔，端莊，誠實，

·8 kông tsing-kying m p'i-bing shih-wa; peh tsôh-te cü-ts m-kao hao kông ng-he feh hao, fæn-cün we 'ôh-nying-siang.

> 8 講正經無批評說話；畀作對主子無告好講爾許弗好，反轉會惡人相。

·9 Tso nu-boh-keh, iao ky'ün ge voh-z z-keh cü-nying-kô, yiang-yiang z-kön peh ge cong-i; feh-k'o ing-cü.

> 9 做奴僕個，要勸渠服事自個主人家，樣樣事幹畀渠中意；弗可應嘴。

·10 feh-k'o lôh-deo, iao zeng ih-ts'ih-keh cong-sing; ziu we peh ngô-he Kyiu-cü Zông-ti-keh dao-li yiang-yiang z-kön yiu tseng-djong.

> 10 弗可落頭，要存一切個忠心；就會畀我許救主上帝個道理樣樣事幹有尊重。

·11 ING-YÜ Zông-ti kyiu væn-pah nying-keh eng-yü ming-ming hyin-c'ih,

> 11 因爲上帝救凡百人個恩惠明明顯出，

·12 kao ngô-he tön-gao feh gyin-zing z-kön, teh si-joh-keh s-yüoh, ze-si iao tön-tsing, kong-nyi, gyin-zing tso nying;

> 12 教我許斷爻弗虔誠事幹，搭世俗個私慾，在世要端正，公義，虔誠做人；

·13 iao teng-de su sô-mông-keh foh-ky'i, teh ngô-he Kyiu-cü Yia-su Kyi-toh keh-yü do Zông-ti hyin-c'ih Ge yüong-wa;

> 13 要等待所奢望個福氣，搭我許救主耶穌基督箇位大上帝顯出渠榮華；

·14 Ge yü ngô-he sô-c'ih Z-kyi sing-ming, iao c'ü-joh ngô-he t'eh-c'ih ih-ts'ih ze-ôh, kyih-zing ngô-he hao tso Ge-z dzih-din-keh pah-sing, nyih-sing 'ang-zin.

> 14 渠爲我許捨出自己性命，要取贖我許脫出一切罪惡，潔淨我許好做渠自值鈿個百姓，熱心行善。

·15 Keh-sih z-kön ng iao kông, iao ky'ün-hwa ge, yüong gyün-ping p'i-bing ge. Feh-k'o bi bih-ke k'ön-ky'ing.

> 15 箇些事幹爾要講，要勸化渠，用權柄批評渠。弗可被別個看輕。


## Dt. 3.

> Dt. 3.

**_1 Pao-lo t'ong-ts Di-to zah-m iao kao-hyüing, zah-m feh ing-ke kông, 10 feng-k'e kao-we-keh nying ing-ke tön ge gao: 12 kông kyih-z tao Nyi-ko-po-lih we-djôh ge, t'ao-sing shih-wa._**

> **_1 保羅通知提多甚麼要教訓，甚麼弗應該講，10 分開教會個人應該斷渠爻：12 講幾時到尼哥波立會着渠，討信說話。_**

·1 Ng iao di-sing ge-he iao voh yiu tsiah-yü yiu gyün-ping cü-ts, iao i-jing, zing-nyün tso ih-ts'ih zin-z,

> 1 爾要提醒渠許要服有爵位有權柄主子，要依順，情願做一切善事，

·2 feh-k'o hyü-pông, feh-k'o tsang-nao, z iao 'o-ky'i, hyin-c'ih ih-ts'ih-keh weng-ziu hyiang væn-pah nying.

> 2 弗可毀謗，弗可爭鬧，是要和氣，顯出一切個溫柔向凡百人。

·3 Ing-yü ngô-he z-kyi su-le ah z nge-beng, feh i-jing, tseo dzæn-lu, tso hyü-to 'ao s-yüoh teh kw'a-weh-keh nu-boh, ze ôh-doh k'eh-tu tso nying, k'o-u, ng ky'i ngô ngô ky'i ng.

> 3 因爲我許自己素來也是呆笨，弗依順，走賺路，做許多號私慾搭快活個奴僕，在惡毒{?刻}妒做人，可惡，爾氣我我氣爾。

·4 Teng-tao ngô-he Kyiu-cü Zông-ti-keh z-e teh z-pe hyin-ming,

> 4 等到我許救主上帝個慈愛搭慈悲顯明，

·5 bing-fi yü ngô-he su tso tsing-dzih-keh 'ang-yü, z tsiao Ge-z e-lin, si kön-zing tse-sang teh Sing-Ling-keh pin-hwa kyiu ngô-he,

> 5 並非爲我許所做正直個行爲，是照渠自哀憐，洗乾淨再生搭聖靈個變化救我許，

·6 Sing-Ling ziu-z Ge t'ôh ngô-he Kyiu-cü Yia-su Kyi-toh 'eo-'eo s-peh ngô-he;

> 6 聖靈就是渠託我許救主耶穌基督厚厚賜畀我許；

·7 peh ngô-he k'ao Ge eng-yü sön tsing-dzih, hao tso Ge tsih-de-keh n-ts, sô-mông üong-yün weh-ming.

> 7 畀我許靠渠恩惠算正直，好做渠接代個兒子，奢望永遠活命。

·8 Keh z k'ôh-zih-keh shih-wa, keh z-kön ngô iao ng k'ao-zih kông, peh yi-kying siang-sing Zông-ti-keh nying we liu-sing zih-lin hao 'ang-yü. Keh z-kön z hao, yiu-ih yü cong-nying:

> 8 箇是確實個說話，箇事幹我要爾靠實講，畀已經相信上帝個人會留心習練好行爲。箇事幹是好，有益于衆人：

·9 ziah-z nge-beng-keh nyi-leng, kô-pu, siang-tsang, teh leh-fæh-keh gyiang-bin, iao bi-k'e ge; ing-yü ge tu z hyü-k'ong vu-ih.

> 9 若是呆笨個議論，家譜，相爭，搭律法個強辯，要避開渠；因爲渠都是虛空無益。

·10 Iao feng-k'e kao-we-keh nying, kyi-zin kying-ka liang-t'ao, iao tön ge gao;

> 10 要分開教會個人，既然警戒兩套，要斷渠爻；

·11 ing-yü hyiao-teh keh-yiang-ts nying ge sing cün-pin, væn-ze, z ding z-keh ze.

> 11 因爲曉得箇樣子人渠心轉變，犯罪，自定自個罪。

·12 Ngô ts'a Ô-di-mô 'oh-tsia T'e-kyi-ku tao ng su-ze z-'eo, ng iao kön-kying tao Nyi-ko-po-lih le kyin ngô: ing-yü ngô ih-ding ze-kæn ku tong.

> 12 我差亞提馬或者推基古到爾所在時候，爾要趕緊到尼哥波立來見我：因爲我一定在{簡}過冬。

·13 Keh kao leh-fæh-keh Si-neh, teh Ô-po-lo, ng yüong ing-gying song ge, peh ge fe ky'in-ky'üih.

> 13 箇教律法個西納，搭亞波羅，爾用慇懃送渠，畀渠{=弗會}欠缺。

·14 Ngô-he-keh nying iao 'ôh-zih hao 'ang-yü, pu-coh nying-keh ky'üih-siao, min-teh m dao-dzing.

> 14 我許個人要學習好行爲，補足人個缺少，免得無{道}{成}。

·15 Ngô jü-de cü-ts tu t'ao-sing ng. T'ao-sing zeng siang-sing-keh sing e-sih ngô-he cü-ts. Dæn-nyün eng-yü teh ng-he cong-nying jü-de. Ô-meng.

> 15 我聚隊主子都討信爾。討信存相信個心愛惜我許主子。但願恩惠搭爾許衆人聚隊。亞門。



------
[^1-8]: 應爲：weng-tông 。




