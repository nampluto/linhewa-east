
# S-DU PAO-LO SIA PEH T'IH-SÆH-LO-NYI-KÔ NYING KEH DI-IH-FU SHÜ-SING.

> 使徒保羅寫畀帖撒羅尼迦人個第一副書信


## 1 T. 1.

> 1 T. 1.

**_1 Pao-lo kông ge tao-kao z-'eo, tsa-sang kyi-nyin T'ih-sæh-lo-nyi-kô nying: 5 hyiao-teh ge z lao-zih siang-sing kyü-voh Zông-ti._**

> **_1 保羅講渠禱告時候，怎生記念帖撒羅尼迦人：5 曉得渠是老實相信歸服上帝。_**

·1 PAO-LO, Si-læh, Di-mo-t'a, t'ao-sing T'ih-sæh-lo-nyi-kô ze-ü Vu-ts'ing Zông-ti teh Cü Yia-su Kyi-toh-keh kao-we: Dæn-nyün Zông-ti ngô-he Vu-ts'ing, teh Cü Yia-su Kyi-toh, s-lôh eng-yü bing-ön peh ng-he.

> 1 保羅，西拉，提摩太，討信帖撒羅尼迦在於父親上帝搭主耶穌基督個教會：但願上帝我許父親，搭主耶穌基督，賜落恩惠平安畀爾許。

·2 Ngô-he yü ng cong-nying z-k'eh kön-zia Zông-ti, tao-kao z-'eo kyi-nyin ng-he;

> 2 我許爲爾衆人時刻感謝上帝，禱告時候記念爾許；

·3 ze ngô-he Vu-ts'ing Zông-ti min-zin feh hyih s-ts'eng ng jong siang-sing-keh teh-'ang, zing-e-keh lao-loh, sô-mông ngô-he Cü Yia-su Kyi-toh-keh zing-ne;

> 3 在我許父親上帝面前弗歇思忖爾從相信個德行，仁愛個勞碌，奢望我許主耶穌基督個忍耐；

·4 ing-yü hyiao-teh ng-he, ts'ing-e-keh hyüong-di, z Zông-ti su kæn-shün;

> 4 因爲曉得爾許，親愛個兄弟，是上帝所揀選；

·5 ing-yü ngô-he-keh foh-ing djün tao ng-he su-ze, fi-tæn yiu k'eo-ze, ah yiu neng-kön, yiu Sing-Ling, yiu toh-zih siang-sing-keh bing-kyü; ng ah hyiao-teh ngô-he ze ng-he cong-yiang, yü ng-he z tsa-sang tso nying.

> 5 因爲我許個福音傳到爾許所在，非單有口才，也有能幹，有聖靈，有篤實相信個憑據；爾也曉得我許在爾許中央，爲爾許是怎生做人。

·6 Ng ze hyü-to k'u-næn li-min yiu Sing-Ling-keh kw'a-lôh tsih-ziu keh dao-li, we tsiao ngô-keh yiang, yi tsiao Cü-keh yiang;

> 6 爾在許多苦難裏面有聖靈個快樂接受箇道理，會照我個樣，又照主個樣；

·7 z-t'ih tso Mô-gyi-teng Ô-ke-ô cong sing-du-keh pông-yiang.

> 7 是{剔}做馬其頓亞該亞衆聖徒個榜樣。

·8 Ing-yü Cü-keh dao-li yi-kying jong ng-he yiang-k'e, fi-tæn ze Mô-gyi-teng teh Ô-ke-ô, ziu-z kôh-c'ü tu t'ing-djôh ng siang-sing Zông-ti-keh ming-sing; su-i ngô-he ih-kyü tu feh yüong kông.

> 8 因爲主個道理已經從爾許揚開，非單在馬其頓搭亞該亞，就是各處都聽着爾相信上帝個名聲；所以我許一句都弗用講。

·9 Ge-he z-kyi ze-teh kông ngô-he ky'i-deo we-djôh ng z-kön z tsa-sang, ng-he tsa tön-gao ngeo-ziang kyü-voh Zông-ti, voh-z tsing weh-keh Zông-ti,

> 9 渠許自己在{搭}講我許起頭會着爾事幹是怎生，爾許怎斷爻偶像歸服上帝，服事真活個上帝，

·10 yi teng-de Ge N-ts jong t'in kông-ling, ziu-z yi-kying peh Ge jong s-nying cong-yiang weh-cün-le-keh Yia-su, we kyiu ngô-he min-gao tsiang-le-keh nu-ky'i.

> 10 又等待渠兒子從天降臨，就是已經畀渠從死人中央活轉來個耶穌，會救我許免爻將來個怒氣。


## 1 T. 2.

> 1 T. 2.

**_1 Foh-ing tsa-sang djün tao T'ih-sæh-lo-nyi-kô, Pao-lo tsa-sang djün foh-ing, ge-he tsa-sang tsih-ziu foh-ing. 18 Pao-lo zao yün-ku tah-liao kong-fu vong kyin ge-he, zao yün-ku hwön-hyi kyin ge._**

> **_1 福音怎生傳到帖撒羅尼迦，保羅怎生傳福音，渠許怎生接受福音。18 保羅{唣}緣故{搭}{了}工夫朆見渠許，{唣}緣故歡喜見渠。_**

·1 Hyüong-di, ng-he z-kyi hyiao-teh, ngô-he ky'i-deo we-djôh ng-he feh-z vu-ih:

> 1 兄弟，爾許自己曉得，我許起頭會着爾許弗是無益：

·2 ngô-he ze Fi-lih-pi shü-tsih yi-zin ziu nying-keh 'e, bi nying tsao-t'æh, z ng-he su hyiao-teh, dæn-z ze hyü-to ts'ao-lön cong-yiang we ze-ü ngô-he-keh Zông-ti fông-tæn djün Zông-ti-keh foh-ing peh ng-he.

> 2 我許在腓立比雖只以前受人個害，被人糟蹋，是爾許所曉得，但是在許多譟亂中央會在於我許個上帝放膽傳上帝個福音畀爾許。

·3 Ing-yü ngô-he-keh ky'ün-hwa feh-z c'ih-ü kô-i, feh-z c'ih-ü we-u, feh-z c'ih-ü kæn-tsô:

> 3 因爲我許個勸化弗是出於假意，弗是出於穢污，弗是出於奸詐：

·4 z Zông-ti hwön-hyi peh foh-ing t'ôh-fu ngô-he, ngô-he su-i t'ih kông; feh-z iao peh nying cong-i, z iao peh dzô-ts'æh ngô-he sing-keh Zông-ti cong-i.

> 4 是上帝歡喜畀福音託付我許，我許所以{剔}講；弗是要畀人中意，是要畀查察我許心個上帝中意。

·5 Ngô-he vong yüong vong-zing shih-wa, z ng-he su hyiao-teh; ah vong zeng s-'ô t'ön-sing, Zông-ti hao tso te-tsing:

> 5 我許朆用奉承說話，是爾許所曉得；也朆存私下貪心，上帝好做對證：

·6 yi feh-z ze ng-he su-ze, 'oh-tsia bih-nying su-ze, siang nying-keh ts'ing-tsæn, ngô-he tso Kyi-toh-keh s-du, nyün-z k'o-i lin-le ng-he.

> 6 又弗是在爾許所在，或者別人所在，想人個稱讚，我許做基督個使徒，{?原}是可以連累爾許。

·7 Dæn-z 'o-ky'i ze ng-he cong-yiang, ziang na-nyiang ta siao-nying:

> 7 但是和氣在爾許中央，像奶娘帶小人：

·8 ngô-he ah z-t'ih ts'ih-sing s-ts'eng ng, fi-tæn hwön-hyi peh ng Zông-ti-keh foh-ing, lin z-kyi sing-ming ah zing-nyün peh ng, ing-yü ng-he z ngô-he su e-sih-keh.

> 8 我許也是{剔}切心思忖爾，非單歡喜畀爾上帝個福音，連自己性命也情願畀爾，因爲爾許是我許所愛惜個。

·9 Hyüong-di, ngô-he-keh lao-loh sing-k'u ng kyi-teh-lao: djün Zông-ti-keh foh-ing peh ng, nyih yia tso sang-weh, peh ngô-he fe lin-le ng-he kæh-nying.

> 9 兄弟，我許個勞碌辛苦爾記得牢：傳上帝個福音畀爾，日夜做生活，畀我許{=弗會}連累爾許何人。

·10 Ng teh Zông-ti hao tso te-tsing, ngô-he ze ng siang-sing cü-ts cong-yiang z tsa ts'ing-kyih, tsa kong-nyi, m-kao hao p'i-bing:

> 10 爾搭上帝好做對證，我許在爾相信主子中央是怎清潔，怎公義，無告好批評：

·11 ng ah hyiao-teh ngô-he z tsa ky'ün-hwa, ön-yü, coh-fu ng-he kôh-nying, ziang pang teh z-keh n-nô,

> 11 爾也曉得我許是怎勸化，安慰，囑咐爾許各人，像伯搭自個兒女，

·12 iao peh ng-keh 'ang-yü neng-keo 'eh-djôh Zông-ti-keh ts-i, Ge dziao ng-he le, tsing Ge-keh koh, teh-djôh Ge-keh yüong-wa.

> 12 要畀爾個行爲能夠合着上帝個旨意，渠召爾許來，進渠個國，得着渠個榮華。

·13 Su-i ngô-he z-k'eh kön-zia Zông-ti. ing-yü ng-he jong ngô-he t'ing-djôh Zông-ti-keh dao-li, tsih-ziu ge, feh sön nying-keh dao-li, z Zông-ti-keh dao-li, keh tsing z Zông-ti-keh dao-li, z kön-dong ng-he siang-sing cü-ts-keh sing.

> 13 所以我許時刻感謝上帝。因爲爾許從我許聽着上帝個道理，接受渠，弗算人個道理，是上帝個道理，箇真是上帝個道理，是感動爾許相信主子個心。

·14 Hyüong-di, Yiu-t'a koh ze-ü Kyi-toh Yia-su tso Zông-ti-keh kao-we, ng-he z 'ôh-ku ge yiang: ing-yü ng-he ze peng-koh nying siu-li ky'üoh-k'u, teh ge-he ze Yiu-t'a nying siu-li ih-yiang;

> 14 兄弟，猶太國在於基督耶穌做上帝個教會，爾許是學過渠樣：因爲爾許在本國人手裏喫苦，搭渠許在猶太人手裏一樣；

·15 ge-he tsông-s Cü Yia-su teh z-keh sin-ts-nying, yi kön-c'ih ngô-he, z feh peh Zông-ti cong-i, yi teh cong-nying tsôh-te;

> 15 渠許妝死主耶穌搭自個先知人，又趕出我許，是弗畀上帝中意，又搭衆人作對；

·16 feh hyü ngô-he kông dao-li peh bih-koh nying, hao peh ge-he teh kyiu; ge z-zông z-t'ih ôh-kwön mön-ying: dæn-z gyih-do-keh nu-ky'i yi-kying ling-djôh ge.

> 16 弗許我許講道理畀別國人，好畀渠許搭救；渠時常是{剔}惡貫滿盈：但是極大個怒氣已經臨着渠。

·17 Hyüong-di, ngô-he dzæn-z teh ng li-k'e, z kyi-sing, feh-z sing, kang-kô ts'ih-sing iao teh ng-he we-min:

> 17 兄弟，我許暫時搭爾離開，是{己}身，弗是心，更加切心要搭爾許會面：

·18 su-i ngô Pao-lo siang tao ng su-ze le, feh-ts ih-t'ao, yiu liang-t'ao; tsih-z Sæh-dæn tsu-lao ngô-he.

> 18 所以我保羅想到爾所在來，弗止一套，有兩套；只是撒但阻牢我許。

·19 Ing-yü ngô-keh sô-mông, teh kw'a-lôh, teh kao-hying-keh kwön-min, z zah-m? Ky'i feh-z ng-he tao ngô-he Cü Yia-su Kyi-toh le z-'eo, ze Ge min-zin?

> 19 因爲我個奢望，搭快樂，搭高興個冠冕，是甚麼？豈弗是爾許到我許主耶穌基督來時候，在渠面前？

·20 Ing-yü ng-he z ngô-he-keh yüong-wa teh kw'a-lôh.

> 20 因爲爾許是我許個榮華搭快樂。


## 1 T. 3.

> 1 T. 3.

**_1 Pao-lo kông z yü ge e-sih ge-he ts'a Di-mo-t'a tao ge su-ze, hao ön-yü kyin-ku ge-he: 10 ziu de ge gyiu, siang tao ge su-ze le._**

> **_1 保羅講是爲渠愛惜渠許差提摩太到渠所在，好安慰堅固渠許：10 就代渠求，想到渠所在來。_**

·1 Su-i ngô-he tse zing-ne-feh-lao, zing-nyün doh-ke djü ze Ngô-tin;

> 1 所以我許再忍耐弗牢，情願獨個住在雅典；

·2 ts'a ngô-he hyüong-di Di-mo-t'a, z Zông-ti-keh ts'a-s, ngô-he djün Kyi-toh foh-ing-keh pông-siu, kyin-ku ng-he, ky'ün ng-he kah-nga zeng siang-sing-keh sing;

> 2 差我許兄弟提摩太，是上帝個差使，我許傳基督福音個幫手，堅固爾許，勸爾許格外存相信個心；

·3 sang-teh yiu nying yü keh-sih k'u-næn sing-li yiao-dong; ing-yü ng z-kyi hyiao-teh ngô-he z yü keh z-kön sih-lih.

> 3 省得有人爲箇些苦難心裏搖動；因爲爾自己曉得我許是爲箇事幹設立。

·4 Ing-yü ngô-he teh ng jü-de z-'eo yü-sin teh ng kông-ku, ngô-he pih-iao ziu wæn-næn; ts-'eo lao-zih z-t'ih, z ng-he su hyiao-teh.

> 4 因爲我許搭爾聚隊時候預先搭爾講過，我許必要受患難；之後老實是{剔}，是爾許所曉得。

·5 Su-i ngô tse zing-ne-feh-lao, ziu ts'a nying k'e tang-t'ing ng-he siang-sing-keh sing; sang-teh keh s-s cü-ts yi-kying s-s ng-he, ngô-he-keh lao-loh ziu lôh-k'ong.

> 5 所以我再忍耐弗牢，就差人去打聽爾許相信個心；省得箇試試主子已經試試爾許，我許個勞碌就落空。

·6 Yin-ze Di-mo-t'a jong ng su-ze cün-le, t'ong-ts ngô-he hao sing-sih, kông ng-he siang-sing-keh sing teh zing-e, ping-ts'ia z-k'eh ts'ih-sing s-nyin ngô-he, zih-feng siang-kyin ngô-he, ziang ngô-he iao kyin ng-he ih-yiang;

> 6 現在提摩太從爾所在轉來，通知我許好信息，講爾許相信個心搭仁愛，幷且時刻切心思念我許，十分想見我許，像我許要見爾許一樣；

·7 hyüong-di, ngô-he su-i yü ng-keh z-kön, t'ing-djôh ng-keh siang-sing, ze ngô-he ih-ts'ih wæn-næn kw'eng-k'u cong-yiang, teh-djôh ön-yü:

> 7 兄弟，我許所以爲爾個事幹，聽着爾個相信，在我許一切患難困苦中央，得着安慰：

·8 ing-yü ng-he ze-ü Cü neng-keo gyi-lao, ngô-he ziu yiu sing-ming.

> 8 因爲爾許在於主能夠徛牢，我許就有性命。

·9 Ngô-he yü ng z-kön ze ngô-he Zông-ti min-zin su yiu ih-ts'ih-keh kw'a-lôh, tsa neng-keo kön-zia Zông-ti pao-zing Ge-keh eng-yü;

> 9 我許爲爾事幹在我許上帝面前所有一切個快樂，怎能夠感謝上帝報❓渠個恩惠；

·10 nyih yia kah-nga hyüih-sing gyiu-gyiu, siang teh ng kyin min, hao pu-coh ng siang-sing-keh ky'üih-siao?

> 10 日夜格外血心求求，想搭爾見面，好補足爾相信個缺少？

·11 Dæn-nyün Zông-ti ngô-he Vu-ts'ing teh Cü Yia-su Kyi-toh ying-dao ngô-he-keh lu tao ng su-ze:

> 11 但願上帝我許父親搭主耶穌基督引導我許個路到爾所在：

·12 dæn-nyün Cü kô-ts'eo ng-keh zing-e, peh ng-he we yüih-fæh siang-e, kah-nga e-sih cong-nying, teh ngô-he e-sih ng-he ih-yiang;

> 12 但願主加湊爾個仁愛，畀爾許會越發相愛，格外愛惜衆人，搭我許愛惜爾許一樣；

·13 peh Ge we kyin-ku ng-he-keh sing, ze Zông-ti ngô-he Vu-ts'ing min-zin neng-keo sing-zin m p'i-bing, dzih tao ngô-he Cü Yia-su Kyi-toh teh Ge cong sing-du jü-de le z-'eo.

> 13 畀渠會堅固爾許個心，在上帝我許父親面前能夠聖善無批評，直到我許主耶穌基督搭渠衆聖徒聚隊來時候。


## 1 T. 4.

> 1 T. 4.

**_1 Ky'ün ge tso pah-yiang gyin-zing z-kön zông-zin, 6 iao tso nying tsing-dzih, ts'ing-kyih, 9 iao jü-de siang-e, 11 ön-zing tso nying, kôh-nying kwön z-kyi z-kön: 13 weh-cün-le teh Cü tse le z-kön._**

> **_1 勸渠做百樣虔誠事幹上前，6 要做人正直，清潔，9 要聚隊相愛，11 安靜做人，各人管自己事幹：13 活轉來搭主再來事幹。_**

·1 TSONG-Z-NYIN-TS, hyüong-di, ng-he kyi-zin tsih-ziu ngô-he-keh kao-hyüing ing-ke tsa-sang tso nying hao peh Zông-ti hwön-hyi, yin-ze ngô-he ze-ü Cü Yia-su gyiu-k'eng ng, ky'ün ng, yüih-fæh yüong hyüih-sing tso.

> 1 總而言之，兄弟，爾許既然接受我許個教訓應該怎生做人好畀上帝歡喜，現在我許在於主耶穌求懇爾，勸爾，越發用血心做。

·2 Ng-he hyiao-teh ngô-he k'ao-djôh Cü Yia-su z tsa-sang coh-fu ng.

> 2 爾許曉得我許靠着主耶穌是怎生囑咐爾。

·3 Zông-ti-keh ts-i z iao peh ng-he sing-zin, iao ng-he feh bang-djôh kæn-ying;

> 3 上帝個旨意是要畀爾許聖善，要爾許弗碰着姦淫；

·4 iao kôh-nying hyiao-teh pao-siu z-keh kyi-sing ts'ing-kyih, yiu t'i-min,

> 4 要各人曉得保守自個{己}身清潔，有體面，

·5 feh-k'o dong yüoh-sing, ziang feh sih-teh Zông-ti-keh bih-koh nying;

> 5 弗可動慾心，像弗識得上帝個別國人；

·6 yü keh z-kön, feh-k'o ku-veng we-ky'üoh ng-keh hyüong-di: ing-yü Cü pih iao sing-ün bæn keh-sih ih-ts'ih z-kön, ziang ngô-he zin-deo teh ng kông-ku, yi tso te-tsing.

> 6 爲箇事幹，弗可過分委曲爾個兄弟：因爲主必要伸冤辦箇些一切事幹，像我許前頭搭爾講過，又做對證。

·7 Zông-ti dziao ngô-he le, feh-z iao ngô-he we-u, z iao ngô-he ts'ing-kyih.

> 7 上帝召我許來，弗是要我許穢污，是要我許清潔。

·8 Su-i gyü-jih cü-ts, feh-z gyü-jih nying, z gyü-jih Zông-ti, Ge s-peh ngô-he Ge-z-keh Sing-Ling.

> 8 所以拒絕主子，弗是拒絕人，是拒絕上帝，渠賜畀我許渠自個聖靈。

·9 Kông-tao ts'ing-e hyüong-di z-kön, ng-he feh yüong ngô sia sing ky'ün ng; ing-yü ng-z mong Zông-ti-keh kao-hyüing neng-keo jü-de siang-e;

> 9 講到親愛兄弟事幹，爾許弗用我寫信勸爾；因爲爾自蒙上帝個教訓能夠聚隊相愛；

·10 ng-he yi e-sih Mô-gyi-teng-keh cong hyüong-di. Dæn-z ngô-he ky'ün ng-he hyüong-di, iao kah-nga z-t'ih,

> 10 爾許又愛惜馬其頓個衆兄弟。但是我許勸爾許兄弟，要格外是{剔}，

·11 ih-sing wa-sön hao ön-zing tso nying, kôh-nying kwön z-keh z-kön, ts'ing-siu tso sang-weh, ziang ngô-he yi-kying coh-fu ng-he ku;

> 11 一心划算好安靜做人，各人管自個事幹，親手做生活，像我許已經囑咐爾許過；

·12 iao ng-he teh nga-kao nying li-li-siang-de, ng-z ah fe ky'üih-siao.

> 12 要爾許搭外教人{?禮}{?禮}相待，爾自也{=弗會}缺少。

·13 HYÜONG-DI, kông-tao yi-kying kw'eng-k'e cü-ts, ngô feh iao ng-he feh ming-bah; sang-teh ng tæn sing-z, ziang gyi-yü-keh nying, ge z 'ao-vu sô-mông.

> 13 兄弟，講到已經睏去主子，我弗要爾許弗明白；省得爾擔心事，像其餘個人，渠是毫無奢望。

·14 Ngô-he ziah-z siang-sing Yia-su s-gao yi weh-cün-le, k'ao-djôh Yia-su kw'eng-k'e cü-ts, Zông-ti we peh ge-he teh Yia-su jü-de ta-le.

> 14 我許若是相信耶穌死爻又活轉來，靠着耶穌睏去主子，上帝會畀渠許搭耶穌聚隊帶來。

·15 Ngô-he vong Cü-keh ming teh ng kông, Cü le z-'eo ngô-he wæ ze-i-keh weh-nying tsong fe sin-jü kw'eng-k'e cü-ts.

> 15 我許奉主個命搭爾講，主來時候我許還在{倚}個活人總{=弗會}先如睏去主子。

·16 Ing-yü Cü we fæh-c'ih ting hyiang-keh 'ao-ling, yüong t'in-s-tsiang sing-hyiang teh Zông-ti-keh 'ao-deo, Ge-z jong t'in kông-lôh; ze-ü Kyi-toh-keh s-nying we sin nang-ky'i;

> 16 因爲主會發出頂響個號令，用天使長聲響搭上帝個號頭，渠自從天降落；在於基督個死人會先{儜}起；

·17 'eo-le we ta ngô-he ze-i-keh weh-nying, teh ge-he jü-de zo yüing sing-zông k'ong-cong k'e nying-tsih Cü: ngô-he we üong-yün teh Cü jü-de.

> 17 後來會帶我許在{倚}個活人，搭渠許聚隊坐雲身上空中去迎接主：我許會永遠搭主聚隊。

·18 Su-i, hao yüong keh-fæn shih-wa jü-de ön-yü.

> 18 所以，好用箇番說話聚隊安慰。


## 1 T. 5.

> 1 T. 5.

**_1 Yia-su tse-le z-kön, 16 feng-fu ge hyü-to z-kön, 23 gyiu Zông-ti coh-foh ge-he._**

> **_1 耶穌再來事幹，16 吩咐渠許多事幹，23 求上帝祝福渠許。_**

·1 Dæn-z nyih-ts teh z-'eo, ng-he hyüong-di feh yüong ngô sia sing peh ng.

> 1 但是日子搭時候，爾許兄弟弗用我寫信畀爾。

·2 Ing-yü ng-z ah ming-ming hyiao-teh Cü-keh nyih-ts le ziang yia-li-keh zeh.

> 2 因爲爾自也明明曉得主個日子來像夜裏個賊。

·3 Ge-he kông t'a-bing ön-weng z-'eo, 'o-tse we mah-ding ling-djôh ge, ziang du-t'ong ling-djôh shông-sing nyü-nying; ge-he tsong dao-feh-ku.

> 3 渠許講太平安穩時候，禍災會驀定臨着渠，像肚痛臨着雙身女人；渠許總逃弗過。

·4 Hyüong-di, ng feh-z djü ze heh-ön-li, peh keh nyih-ts ziang zeh ling-tao ng-he:

> 4 兄弟，爾弗是住在黑暗裏，畀箇日子像賊臨到爾許：

·5 ng-he tu z kwông-ming nyih-li-keh nying: ngô-he bing-fi yia-li moh-heh-keh nying:

> 5 爾許都是光明日裏個人：我許並非夜裏墨黑個人：

·6 su-i ngô-he feh iao ziang bih-nying kw'eng-k'e, z iao su-sing, kying-zing.

> 6 所以我許弗要像別人睏去，是要蘇醒，謹慎。

·7 Kw'eng-k'e cü-ts z yia-li kw'eng; ky'üoh-cü cü-ts z yia-li ky'üoh.

> 7 睏去主子是夜裏睏；喫醉主子是夜裏喫。

·8 Dæn-z ngô-he tso nyih-li-keh nying iao kying-zing; tsiah-zông siang-sing teh zing-e tông wu-sing-kying, wæ-yiu sô-mông kyiu-sing tông t'ih-mao.

> 8 但是我許做日裏個人要謹慎；着上相信搭仁愛當護心鏡，還有奢望救星當{鐵}帽。

·9 Ing-yü Zông-ti feh-z sih-lih ngô-he ziu nu-ky'i, z sih-lih ngô-he k'ao-djôh ngô-he Cü Yia-su Kyi-toh hao teh kyiu,

> 9 因爲上帝弗是設立我許受怒氣，是設立我許靠着我許主耶穌基督好搭救，

·10 Ge z yü ngô-he s, peh ngô-he wæ-z sing wæ-z kw'eng, tu neng-keo teh Ge jü-de weh.

> 10 渠是爲我許死，畀我許還是醒還是睏，都能夠搭渠聚隊活。

·11 Su-i iao jü-de ön-yü, jü-de zing-ziu teh-'ang, ziang ng-he su tso.

> 11 所以要聚隊安慰，聚隊成就德行，像爾許所做。

·12 HYÜONG-DI, ze ng-he cong-yiang lao-loh, ze-ü Cü kwön-li ng-he, kying-ka ng-he cü-ts, ngô-he ts'ing ng-he tsiao-nying ge,

> 12 兄弟，在爾許中央勞碌，在於主管理爾許，警戒爾許主子，我許請爾許招認渠，

·13 ping-ts'ia yü ge su tso z-kön yüong kah-nga e-kying ge. Iao jü-de 'o-moh.

> 13 幷且爲渠所做事幹用格外愛敬渠。要聚隊和睦。

·14 Hyüong-di, ngô-he ky'ün ng-he kying-ka lön-tso cü-ts, ön-yü m tæn-liang cü-ts, fu-zu m lih-liang cü-ts, kw'ön-shü cong-nying.

> 14 兄弟，我許勸爾許警戒亂做主子，安慰無膽量主子，扶助無力量主子，寬恕衆人。

·15 Yüong liu-sing hyiao yi ôh pao ôh; feh-leng de z-keh nying, 'oh-tsia de cong-nying, tu iao z-zông kön-kying 'ang-zin.

> 15 用留心{=休要}以惡報惡；弗論待自個人，或者待衆人，都要時常趕緊行善。

·16 Iao z-zông kw'a-lôh;

> 16 要時常快樂；

·17 iao dziang-z tao-kao:

> 17 要長時禱告：

·18 yiang-yaing z-kön yüong coh-zia; ing-yü Zông-ti ts-i ze-ü Kyi-toh Yia-su iao ng-he t'ih tso.

> 18 樣樣事幹用祝謝；因爲上帝旨意在於基督耶穌要爾許{剔}做。

·19 Feh-k'o meng-u Sing-Ling:

> 19 弗可悶烏聖靈：

·20 Feh-k'o miao-z sin-ts shih-wa.

> 20 弗可藐視先知說話。

·21 Iao bin-pih ih-ts'ih z-kön: hao-keh, iao siu-lao.

> 21 要辨別一切事幹：好個，要守牢。

·22 Li-yün yiang-yiang ôh-z.

> 22 離遠樣樣惡事。

·23 Dæn-nyün keh-yü bing-ön-keh Zông-ti peh ng-he zih-coh sing-zin; dæn-nyün ng-keh ling-sing teh ling-weng teh kyi-sing tao ngô-he Cü Yia-su Kyi-toh le z-'eo zih-jün pao-lao, m-kao hao p'i-bing.

> 23 但願箇位平安個上帝畀爾許十足聖善；但願爾個靈性搭靈魂搭{己}身到我許主耶穌基督來時候十全保牢，無告好批評。

·24 Keh-yü dziao ng-he le Cü-ts z sing-zih, Ge pih we tso-zing.

> 24 箇位召爾許來主子是信實，渠必會做成。

·25 Hyüong-di, iao de ngô-he tso tao-kao.

> 25 兄弟，要代我許做禱告。

·26 Iao ts-zing 'ang o-cü-keh li t'ao-sing cong hyüong-di.

> 26 要❓❓行{唩}嘴個禮討信衆兄弟。

·27 Ngô t'ôh Cü-keh ming-deo feng-fu ng-he hao doh keh-fu sing peh sing-zin-keh cong hyüong-di t'ing.

> 27 我託主個名頭吩咐爾許好讀箇副信畀聖善個衆兄弟聽。

·28 Dæn-nyün ngô-he Cü Yia-su Kyi-toh-keh eng-yü teh ng-he jü-de. Ô-meng.

> 28 但願我許主耶穌基督個恩惠搭爾許聚隊。亞門。




