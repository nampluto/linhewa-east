
# S-DU IAH-'ÖN-KEH SHÜ-SING. DI-IH-FU.

> 使徒約翰個書信 第一副


## 1 I'ö. 1.

> 1 I'ö. 1.

**_1 Iah-'ön te-tsing Kyi-toh z-kön, ngô-he ze-ü Ge yiu üong-yün weh-ming, teh Zông-ti jü-de yiu-veng: 5 su-i ngô-he iao tso nying sing-zin, tso bing-kyü ngô-he siang-sing Ge, yü Ge teh-djôh ze-keh sô-min._**

> **_1 約翰對證基督事幹，我許在於渠有永遠活命，搭上帝聚隊有份：5 所以我許要做人聖善，做憑據我許相信渠，爲渠得着罪個赦免。_**

·1 KY'I-TS'U su yiu, ngô-he t'ing-djôh-ku, ts'ing-ngæn mông-djôh yi ts-si mông-ku, ts'ing-siu môh-ku, keh weh-ming-keh Dao;

> 1 起初所有，我許聽着過，親眼望着又仔細望過，親手摸過，箇活命個道；

·2 (keh weh-ming z yi-kying hyin-c'ih, ngô-he mông-djôh-ku, yin-ze tso te-tsing, t'ong-ts ng-he keh üong-yün weh-ming; Ge peng-le z teh Vu-ts'ing jü-de, ah yi-kying hyin-c'ih peh ngô-he);

> 2 （箇活命是已經顯出，我許望着過，現在做對證，通知爾許箇永遠活命；渠本來是搭父親聚隊，也已經顯出畀我許）；

·3 ngô-he su mông-djôh su t'ing-djôh-ku, yin-ze t'ong-ts ng-he, peh ng-he teh ngô-he hao jü-de yiu-veng: ngô-he, z teh Vu-ts'ing teh Ge N-ts Yia-su Kyi-toh jü-de yiu-veng:

> 3 我許所望着所聽着過，現在通知爾許，畀爾許搭我許好聚隊有份：我許，是搭父親搭渠兒子耶穌基督聚隊有份：

·4 ngô-he sia keh z-kön peh ng-he, peh ng-he hao zih-feng kao-hying,

> 4 我許寫箇事幹畀爾許，畀爾許好十分高興，

·5 Ngô-he jong Ge su t'ing-djôh-keh sing-sih t'ong-ts ng-he, ziu-z Zông-ti z liang-kwông, ze-ü Ge m-yiu heh-ön.

> 5 我許從渠所聽着個信息通知爾許，就是上帝是亮光，在於渠無有黑暗。

·6 Ngô-he ziah kông z teh Ge jü-de yiu-veng, ning-gyiu ze heh-ön tseo, z tseh-hông, feh i tsing dao-li:

> 6 我許若講是搭渠聚隊有份，仍舊在黑暗走，是撒謊，弗依真道理：

·7 ziah-z ze-ü liang-kwông tseo, ziang Ge ze-ü liang-kwông, ngô-he z teh Ge jü-de yiu-veng, ping-ts'ia Ge N-ts Yia-su Kyi-toh-keh hyüih z-z si kön-zing ngô-he ih-ts'ih-keh ze.

> 7 若是在於亮光走，像渠在於亮光，我許是搭渠聚隊有份，幷且渠兒子耶穌基督個血{?時}{?時}洗乾淨我許一切個罪。

·8 Ngô-he ziah kông m-yiu ze, ziu-z z p'in z, tsing dao-li z feh zeng ze ngô-he sing-li.

> 8 我許若講無有罪，就是自騙自，真道理是弗存在我許心裏。

·9 Ziah-z tsiao-nying z-keh ze, Ge yi sing-zih, yi kong-nyi, we sô-min ngô-he ze, si kön-zing ngô-he ih-ts'ih feh kong-nyi.

> 9 若是招認自個罪，渠又信實，又公義，會赦免我許罪，洗乾淨我許一切弗公義。

·10 Ngô-he ziah kông z-kyi m-yiu væn-ze-ku, keh z sön Ge tseh-hông, Ge-keh dao-li feh ze ngô-he sing-li.

> 10 我許若講自己無有犯罪過，箇是算渠撒謊，渠個道理弗在我許心裏。


## 1 I'ö. 2.

> 1 I'ö. 2.

**_1 Ön-yü siang-sing cü-ts nyün-ziah. 3 Lao-zih sih-teh Zông-ti ziu-z pao-siu Ge-keh ka-ming, 9 iao e-sih hyüong-di, 15 hyiao e-sih si-zông. 18 Ngô-he iao vông-bi Kyi-toh-keh te-deo: 20 ziu hao bi-ku ge-keh kyi-meo, kô-zông siang-sing, tso nying sing-zin._**

> **_1 安慰相信主子軟弱。3 老實識得上帝就是保守渠個誡命，9 要愛惜兄弟，15 {=休要}愛惜世上。18 我許要防備基督個對頭：20 就好避過渠個計謀，加上相信，做人聖善。_**

·1 Ngô-keh siao-nying, ngô sia keh z-kön peh ng-he, peh ng-he fe væn-ze. Ziah yiu nying væn-ze, ze Vu-ts'ing su-ze ngô-he yiu ih-yü de-gyiu Cü-ts, ziu-z keh kong-nyi-keh Yia-su Kyi-toh:

> 1 我個小人，我寫箇事幹畀爾許，畀爾許{=弗會}犯罪。若有人犯罪，在父親所在我許有一位代求主子，就是箇公義個耶穌基督：

·2 Ge z de ngô-he tso wæn-we ze-keh tsi-veh; fi-tæn yü ngô-he ze, ah z yü t'ong-t'in-'ô-keh ze.

> 2 渠是代我許做挽回罪個祭物；非單爲我許罪，也是爲統天下個罪。

·3 Ngô-he ziah siu-lao Ge-keh ka-ming, ziu hyiao-teh z sih-teh Ge.

> 3 我許若守牢渠個誡命，就曉得是識得渠。

·4 Ziah yiu nying kông, ngô sih-teh Ge, feh siu-lao Ge ka-ming, keh z tseh-hông, tsing dao-li ah feh ze ge sing-li:

> 4 若有人講，我識得渠，弗守牢渠誡命，箇是撒謊，真道理也弗在渠心裏：

·5 ziah yiu nying siu-lao Ge dao-li, Zông-ti-keh zing-e ze ge sing-li lao-zih z jün-bi. Ziu hao hyiao-teh ngô-he z ze-ü Ge:

> 5 若有人守牢渠道理，上帝個仁愛在渠心裏老實是全備。就好曉得我許是在於渠：

·6 ziah yiu nying kông z ze-ü Ge, ing-ke ziang Ge-keh 'ang-yü tso nying.

> 6 若有人講是在於渠，應該像渠個行爲做人。

·7 Hyüong-di, ngô sia peh ng-he, feh-z sing ka-ming, z gyiu-keh ka-ming, ng-he ih-hyiang su yiu: keh gyiu-keh ka-ming z ng-he su t'ing-djôh-keh dao-li.

> 7 兄弟，我寫畀爾許，弗是新誡命，是舊個誡命，爾許一向所有：箇舊個誡命是爾許所聽着個道理。

·8 Ngô tse sia sing-keh ka-ming peh ng-he, ze-ü Ge z tsing, ze-ü ng-he ah z tsing; ing-yü heh-ön yi-kying ku-gao, tsing-keh liang-kwông ming-c'ih-le.

> 8 我再寫新個誡命畀爾許，在於渠是真，在於爾許也是真；因爲黑暗已經過爻，真個亮光明出來。

·9 Ziah yiu nying kông z ze-ü liang-kwông, wæ ze-teh ky'i ge hyüong-di, ge zih-ze z ning-gyiu ze-ü heh-ön.

> 9 若有人講是在於亮光，還在{搭}氣渠兄弟，渠實在是仍舊在於黑暗。

·10 Ziah yiu nying e-sih ge hyüong-di, z ze-ü liang-kwông, ge ziu m-yiu pæn-tih z-kön.

> 10 若有人愛惜渠兄弟，是在於亮光，渠就無有扳跌事幹。

·11 Ziah-z ky'i ge hyüong-di, z ze-ü heh-ön, tseo heh-ön lu, ah feh hyiao-teh tao 'ah-yi k'e, ing-yü heh-ön tsô-lao ge ngæn.

> 11 若是氣渠兄弟，是在於黑暗，走黑暗路，也弗曉得到{何}{裏}去，因爲黑暗遮牢渠眼。

·12 Ngô sia sing peh ng-he siao-nying, ing-yü ng-he-keh ze yü Ge ming-deo sô-gao.

> 12 我寫信畀爾許小人，因爲爾許個罪爲渠名頭赦爻。

·13 Ngô sia sing peh ng-he lao-nying-kô, ing-yü ng-he sih-teh keh-yü jong ky'i-deo yiu Cü-ts. Ngô sia sing peh ng-he 'eo-sang, ing-yü ng-he tang-ying keh ôh-keh cü-ts. Ngô sia sing peh ng-he siao-nying, ing-yü ng-he sih-teh Vu-ts'ing.

> 13 我寫信畀爾許老人家，因爲爾許識得箇位從起頭有主子。我寫信畀爾許後生，因爲爾許打贏箇惡個主子。我寫信畀爾許小人，因爲爾許識得父親。

·14 Ngô yiu sing sia peh ng-he lao-nying-kô, ing-yü ng-he sih-teh keh-yü jong ky'i-deo yiu Cü-ts. Ngô yiu sing sia peh ng-he 'eo-sang, ing-yü ng-he z kông-gyiang, Zông-ti-keh dao-li ah ze ng-he sing-li, ping-ts'ia ng-he tang-ying keh ôh-keh cü-ts.

> 14 我有信寫畀爾許老人家，因爲爾許識得箇位從起頭有主子。我有信寫畀爾許後生，因爲爾許是剛強，上帝個道理也在爾許心裏，幷且爾許打贏箇惡個主子。

·15 Ng-he feh-k'o e-sih si-zông, teh si-zông-keh meh-z. Ziah yiu nying e-sih si-zông, Vu-ts'ing-keh zing-e feh ze-ü ge.

> 15 爾許弗可愛惜世上，搭世上個物事。若有人愛惜世上，父親個仁愛弗在於渠。

·16 Ing-yü væn-pah ze si-zông-keh, 'oh-tsia nyüoh-sing-keh s-yüoh, 'oh-tsia ngæn-keh s-yüoh, 'oh-tsia weh-zin-keh sô-wa, tu feh-z jong Vu-ts'ing, z jong si-zông le.

> 16 因爲凡百在世上個，或者肉身個私慾，或者眼個私慾，或者{?活}{?前}個奢華，都弗是從父親，是從世上來。

·17 Si-zông teh t'ön si-zông s-yüoh tu iao ku-k'e; tsih-yiu i Zông-ti-keh ts-i cü-ts we üong-yün ze-teh.

> 17 世上搭貪世上私慾都要過去；只有依上帝個旨意主子會永遠在{搭}。

·18 Siao-nying, yin-ze z meh-de z-si: ng-he su t'ing-djôh yiu ih-ke Kyi-toh-keh te-deo iao le, yin-ze yiu hyü-to Kyi-toh-keh te-deo c'ih-le; ngô-he ziu hyiao-teh z meh-de z-si.

> 18 小人，現在是末代時世：爾許所聽着有一個基督個對頭要來，現在有許多基督個對頭出來；我許就曉得是末代時世。

·19 Ge-he li-k'e ngô-he c'ih-k'e, peng-le feh-z ngô-he-keh nying; ziah-z ngô-he-keh nying tsong we teh ngô-he dziang ze-teh; dæn-z ge-he c'ih-k'e, hao hyin-ming ge feh-z ngô-he-keh nying.

> 19 渠許離開我許出去，本來弗是我許個人；若是我許個人總會搭我許長在{搭}；但是渠許出去，好顯明渠弗是我許個人。

·20 Ng-he bi keh-yü Sing-zin Cü-ts fu-yiu ku, yiang-yiang hyiao-teh.

> 20 爾許被箇位聖善主子敷油過，樣樣曉得。

·21 Ngô sia sing peh ng-he, feh-z yü ng-he feh hyiao-teh tsing dao-li, z yü ng-he hyiao-teh, ping-ts'ia hyiao-teh væn-pah tseh-hông feh-z jong tsing dao-li le. Kæh-nying z tseh-hông?

> 21 我寫信畀爾許，弗是爲爾許弗曉得真道理，是爲爾許曉得，幷且曉得凡百撒謊弗是從真道理來。何人是撒謊？

·22 Ky'i feh-z feh tsiao-nying Yia-su z Kyi-toh cü-ts? Feh tsiao-nying Vu-ts'ing teh Ge N-ts, ziu-z Kyi-toh-keh te-deo.

> 22 豈弗是弗招認耶穌是基督主子？弗招認父親搭渠兒子，就是基督個對頭。

·23 Væn-pah feh tsiao-nying Ge N-ts cü-ts, z m-yiu Ge Vu-ts'ing: tsiao-nying Ge N-ts cü-ts, ziu yiu Ge Vu-ts'ing.

> 23 凡百弗招認渠兒子主子，是無有渠父親：招認渠兒子主子，就有渠父親。

·24 Ng-he ih-hyiang su t'ing-djôh-keh ing-ke zeng ze sing-li. Ziah-z ih-hyiang t'ing-djôh-keh dao-li zeng ze ng-he-keh sing-li, ng-he we dziang ze-ü N-ts teh Vu-ts'ing.

> 24 爾許一向所聽着個應該存在心裏。若是一向聽着個道理存在爾許個心裏，爾許會長在於兒子搭父親。

·25 Ge su ing-hyü ngô-he-keh, ziu-z üong-yün weh-ming.

> 25 渠所應許我許個，就是永遠活命。

·26 Ngô sia keh-sih z-kön peh ng-he, z ts-tin iao yiu-'oh ng-he cü-ts.

> 26 我寫箇些事幹畀爾許，是指點要誘惑爾許主子。

·27 Ng-he jong Ge su teh-djôh-keh fu-yiu z ze ng-he-keh sing-li, ah feh yüong bih-ke kao-hyüing ng-he; keh fu-yiu z kao-hyüing ng-he yiang-yiang z-kön, ah z tsing-keh, feh-z tseh-hông, tsiao Ge su kao-hyüing-keh, ng-he dziang-z ze-ü Ge.

> 27 爾許從渠所得着個敷油是在爾許個心裏，也弗用別個教訓爾許；箇敷油是教訓爾許樣樣事幹，也是真個，弗是撒謊，照渠所教訓個，爾許長時在於渠。

·28 Yin-ze ng-he siao-nying iao dziang-z ze-ü Ge; Ge hyin-c'ih z-'eo, ngô-he ziu hao fông-tæn; Ge le z-'eo, ngô-he ze Ge min-zin fe 'ôh-nying-siang.

> 28 現在爾許小人要長時在於渠；渠顯出時候，我許就好放膽；渠來時候，我許在渠面前{=弗會}惡人相。

·29 Ng-he ziah hyiao-teh Ge z kong-nyi-keh, ziu hao hyiao-teh væn-pah tso kong-nyi cü-ts z jong Ge sang-c'ih-le.

> 29 爾許若曉得渠是公義個，就好曉得凡百做公義主子是從渠生出來。


## 1 I'ö. 3.

> 1 I'ö. 3.

**_1 Zông-ti sön ngô-he z Ge-keh n-ts, hyin-ming Ge-keh zing-e: 3 su-i ing-ke pao-siu Ge-keh ka-ming, 11 iao e-sih hyüong-di._**

> **_1 上帝算我許是渠個兒子，顯明渠個仁愛：3 所以應該保守渠個誡命，11 要愛惜兄弟。_**

·1 Ng-he hao mông! Vu-ts'ing s-peh ngô-he tsa-sang-keh z-e, peh ngô-he hao ts'ing-hwu Zông-ti-keh n-nô. Si-zông feh sih-teh ngô-he, ing-yü feh sih-teh Ge.

> 1 爾許好望！父親賜畀我許怎生個慈愛，畀我許好稱呼上帝個兒女。世上弗識得我許，因爲弗識得渠。

·2 Ts'ing-e-keh hyüong-di, ngô-he yin-ze z Zông-ti-keh n-nô, tsiang-le we tsa-sang wæ vong hyin-c'ih. Ngô-he tsih hyiao-teh Ge hyin-c'ih z-'eo, tsong we ziang Ge; ing-yü we mông-djôh Ge-keh ts'ing-sing.

> 2 親愛個兄弟，我許現在是上帝個兒女，將來會怎生還朆顯出。我許只曉得渠顯出時候，總會像渠；因爲會望着渠個親身。

·3 Væn-pah ze sing-li yiu keh sô-mông cü-ts tsong we tsông z-kyi ts'ing-kyih, ziang Ge z  ts'ing-kyih.

> 3 凡百在心裏有箇奢望主子總會妝自己清潔，像渠是清潔。

·4 Væn-pah yiu ze cü-ts z væn leh-fæh: væn-ze ziu-z væn-fæh.

> 4 凡百有罪主子是犯律法：犯罪就是犯法。

·5 Ng-he ah hyiao-teh Ge hyin-c'ih z iao peh ngô-he-keh ze djü-gao; Ge Z-kyi m-yiu ze.

> 5 爾許也曉得渠顯出是要畀我許個罪除爻；渠自己無有罪。

·6 Væn-pah z-zông ze-ü Ge fe væn-ze: væn-pah væn-ze cü-ts vong mông-djôh Ge, ah feh sih-teh Ge.

> 6 凡百時常在於渠{=弗會}犯罪：凡百犯罪主子朆望着渠，也弗識得渠。

·7 Siao-nying, hyiao bi nying yiu-'oh: tso kong-nyi cü-ts z kong-nyi ziang Ge z kong-nyi:

> 7 小人，{=休要}被人誘惑：做公義主子是公義像渠是公義：

·8 væn-ze cü-ts z jong mo-kyü le; ing-yü mo-kyü jong ky'i-deo ziu væn-ze. Zông-ti-keh N-ts hyin-c'ih, z yü iao mih-gao mo-kyü su tso z-kön.

> 8 犯罪主子是從魔鬼來；因爲魔鬼從起頭就犯罪。上帝個兒子顯出，是爲要滅爻魔鬼所做事幹。

·9 Væn-pah jong Zông-ti sang-c'ih cü-ts fe væn-ze, ing-yü ge cong-lôh-keh cong wæ zeng ze sing-li; ge ah feh neng væn-ze, ing-yü z jong Zông-ti sang-c'ih.

> 9 凡百從上帝生出主子{=弗會}犯罪，因爲渠種落個種還存在心裏；渠也弗能犯罪，因爲是從上帝生出。

·10 Zông-ti-keh n-ts teh mo-kyü-keh n-ts ziu hao feng-teh-c'ih: væn-pah feh tso kong-nyi, wæ-yiu feh e-sih ge hyüong-di cü-ts, tu feh-z jong Zông-ti le.

> 10 上帝個兒子搭魔鬼個兒子就好分得出：凡百弗做公義，還有弗愛惜渠兄弟主子，都弗是從上帝來。

·11 Ing-yü ng-he ih-hyiang su t'ing-djôh-keh feng-fu, ziu-z ngô-he ing-ke jü-de siang-e:

> 11 因爲爾許一向所聽着個吩咐，就是我許應該聚隊相愛：

·12 hyiao ziang jong keh ôh-keh cü-ts le-keh Ke-ing, z sæh-gao z-keh di. Zao z-kön sæh ge? Ing-yü ge-z-keh 'ang-yü z ôh, ge di-keh 'ang-yü z kong-nyi.

> 12 {=休要}像從箇惡個主子來個該隱，是殺爻自個弟。{唣}事幹殺渠？因爲渠自個行爲是惡，渠弟個行爲是公義。

·13 Ngô-keh hyüong-di, ziah-z si-zông ky'i ng-he, feh yüong gyi-kwa.

> 13 我個兄弟，若是世上氣爾許，弗用奇怪。

·14 Ing-yü ngô-he e-sih hyüong-di, ziu hao hyiao-teh ngô-he z jong s-lu tseo-c'ih tseo-tsing weh-ming. Feh e-sih hyüong-di cü-ts z ning-gyiu djü ze s-lu.

> 14 因爲我許愛惜兄弟，就好曉得我許是從死路走出走進活命。弗愛惜兄弟主子是仍舊住在死路。

·15 Væn-pah ky'i ge hyüong-di cü-ts z hyüong-sæh; ng-he hyiao-teh væn-pah hyüong-sæh z m-yiu üong-yün weh-ming ze ge sing-li.

> 15 凡百氣渠兄弟主子是兇殺；爾許曉得凡百兇殺是無有永遠活命在渠心裏。

·16 Yia-su yü ngô-he sô-c'ih Z-keh sing-ming, ngô-he ziu hao hyiao-teh Ge e-sih-keh sing; ngô-he yü hyüong-di ah ing-ke sô-c'ih sing-ming.

> 16 耶穌爲我許捨出自個性命，我許就好曉得渠愛惜個心；我許爲兄弟也應該捨出性命。

·17 Nying ziah yiu si-zông-keh kô-s, mông-djôh ge hyüong-di ky'üih-siao, wæ we pi-lao ge e-lin sing-dziang feh tsiu-tsi ge, Zông-ti-keh zing-e tsa-sang ze-ü ge?

> 17 人若有世上個家私，望着渠兄弟缺少，還會閉牢渠哀憐心腸弗賙濟渠，上帝個仁愛怎生在於渠？

·18 Ngô-keh siao-nying, ngô-he hyiao tæn yüong k'eo-li shih-wa e-sih nying, tsong iao yüong zih-ze-keh 'ang-yü e-sih ge.

> 18 我個小人，我許{=休要}單用口裏說話愛惜人，總要用實在個行爲愛惜渠。

·19 Ziu hao hyiao-teh ngô-he z joh-ü tsing dao-li, wæ-yiu ze Ge min-zin hao fông-sing:

> 19 就好曉得我許是屬於真道理，還有在渠面前好放心：

·20 ngô-he-keh sing ziah z tsah-væh z, Zông-ti pi ngô-he-keh sing wæ do, yiang-yiang hyiao-teh.

> 20 我許個心若是責罰自，上帝比我許個心還大，樣樣曉得。

·21 Ts'ing-e-keh hyüong-di, ngô-he-keh sing ziah m-yiu z tsah-væh z, ze Zông-ti-keh min-zin hao fông-tæn;

> 21 親愛個兄弟，我許個心若無有自責罰自，在上帝個面前好放膽；

·22 wæ-yiu, ngô-he væn-pah su gyiu tu we jong Ge teh-djôh, ing-yü z siu-lao Ge-keh ka-ming, yi tso Ge su cong-i z-kön.

> 22 還有，我許凡百所求都會從渠得着，因爲是守牢渠個誡命，又做渠所中意事幹。

·23 Ge-keh ka-ming ziu-z iao ngô-he siang-sing Ge N-ts Yia-su Kyi-toh-keh ming-deo, yi jü-de siang-e, tsiao Ge su feng-fu ngô-he.

> 23 渠個誡命就是要我許相信渠兒子耶穌基督個名頭，又聚隊相愛，照渠所吩咐我許。

·24 Siu-lao Ge ka-ming cü-ts z ze-ü Ge, Ge ah ze-ü ge. Yü Ge su s-peh ngô-he-keh Sing-Ling, hao hyiao-teh Ge z ze-ü ngô-he.

> 24 守牢渠誡命主子是在於渠，渠也在於渠。爲渠所賜畀我許個聖靈，好曉得渠是在於我許。


## 1 I'ö. 4.

> 1 I'ö. 4.

**_1 Kying-ka ge feh iao siang-sing væn-pah ling, iao s-s ge: 7 ky'ün ge siang-e._**

> **_1 警戒渠弗要相信凡百靈，要試試渠：7 勸渠相愛。_**

·1 TS'ING-E-KEH hyüong-di, hyiao siang-sing væn-pah ling, iao s-s ge, z jong Zông-ti le feh-z; ing-yü si-zông yiu hyü-to kô sin-ts-nying c'ih-le.

> 1 親愛個兄弟，{=休要}相信凡百靈，要試試渠，是從上帝來弗是；因爲世上有許多假先知人出來。

·2 Z-t'ih hao hyiao-teh Zông-ti-keh ling: væn-pah ling tsiao-nying Yia-su Kyi-toh z zing nyüoh-sing le-keh, z c'ih-ü Zông-ti;

> 2 是{剔}好曉得上帝個靈：凡百靈招認耶穌基督是成肉身來個，是出於上帝；

·3 væn-pah ling feh tsiao-nying Yia-su, feh-z c'ih-ü Zông-ti; z Kyi-toh-keh te-deo, ziu-z ng-he su t'ing-djôh iao le-keh; ping-ts'ia yi-kying ze si-zông.

> 3 凡百靈弗招認耶穌，弗是出於上帝；是基督個對頭，就是爾許所聽着要來個；幷且已經在世上。

·4 Siao-nying, ng-he z Zông-ti-keh nying, z yi-kying tang-ying ge-he: ing-yü ze ng-he li-min-keh, pi ze si-zông-keh wæ do.

> 4 小人，爾許是上帝個人，是已經打贏渠許：因爲在爾許裏面個，比在世上個還大。

·5 Ge-he z c'ih-ü si-zông; su-i kông si-zông z-kön, si-zông ah z t'ing ge-he.

> 5 渠許是出於世上；所以講世上事幹，世上也是聽渠許。

·6 Ngô-he z Zông-ti-keh nying; sih-teh Zông-ti cü-ts z t'ing ngô-he; feh-z Zông-ti-keh nying z feh t'ing ngô-he. Z-t'ih tsing dao-li-keh ling, teh zia dao-li-keh ling hao bin-teh-c'ih.

> 6 我許是上帝個人；識得上帝主子是聽我許；弗是上帝個人是弗聽我許。是{剔}真道理個靈，搭邪道理個靈好辨得出。

·7 Ts'ing-e-keh hyüong-di, ngô-he iao jü-de siang-e; ing-yü zing-e z c'ih-ü Zông-ti; væn-pah yiu zing-e cü-ts, tu z jong Zông-ti sang-c'ih, ah z sih-teh Zông-ti.

> 7 親愛個兄弟，我許要聚隊相愛；因爲仁愛是出於上帝；凡百有仁愛主子，都是從上帝生出，也是識得上帝。

·8 M-yiu zing-e cü-ts z feh sih-teh Zông-ti; ing-yü Zông-ti z zing-e.

> 8 無有仁愛主子是弗識得上帝；因爲上帝是仁愛。

·9 Zông-ti ts'a Z-keh doh-ke N-ts tao si-zông le, peh ngô-he k'ao-djôh Ge hao weh; Zông-ti-keh zing-e yü ngô-he z-t'ih hyin-ming.

> 9 上帝差自個獨個兒子到世上來，畀我許靠着渠好活；上帝個仁愛于我許是{剔}顯明。

·10 Bing-fi ngô-he e-kying Zông-ti, z Zông-ti e-sih ngô-he, ts'a Ge-z-keh N-ts le wæn-we ngô-he-keh ze, keh lao-zih z zing-e.

> 10 並非我許愛敬上帝，是上帝愛惜我許，差渠自個兒子來挽回我許個罪，箇老實是仁愛。

·11 Ts'ing-e-keh hyüong-di, Zông-ti kyi-zin t'ih e-sih ngô-he, ngô-he ah iao jü-de siang-e.

> 11 親愛個兄弟，上帝既然{剔}愛惜我許，我許也要聚隊相愛。

·12 Jong m-yiu nying mông-djôh Zông-ti ku: ngô-he ziah jü-de siang-e, Zông-ti z ze-ü ngô-he, ngô-he e-kying Zông-ti-keh sing ah z jün-bi:

> 12 從無有人望着上帝過：我許若聚隊相愛，上帝是在於我許，我許愛敬上帝個心也是全備：

·13 ing-yü Ge s-lôh Z-keh Sing-Ling peh ngô-he, ziu hao hyiao-teh ngô-he djü ze-ü Ge, Ge ah djü ze-ü ngô-he.

> 13 因爲渠賜落自個聖靈畀我許，就好曉得我許住在於渠，渠也住在於我許。

·14 Vu-ts'ing ts'a Ge-keh N-ts le tso si-zông-keh Kyiu-cü, ngô-he mông-djôh-ku, ah te-tsing keh z-kön.

> 14 父親差渠個兒子來做世上個救主，我許望着過，也對證箇事幹。

·15 Ziah yiu nying tsiao-nying Yia-su z Zông-ti-keh N-ts, Zông-ti z ze-ü ge, ge ah ze-ü Zông-ti.

> 15 若有人招認耶穌是上帝個兒子，上帝是在於渠，渠也在於上帝。

·16 Zông-ti e-sih ngô-he-keh sing, ngô-he ah hyiao-teh, ah lao-zih siang-sing. Zông-ti z zing-e; væn-pah zeng zing-e cü-ts, z dziang-z ze-ü Zông-ti, Zông-ti ah dziang-z ze-ü ge.

> 16 上帝愛惜我許個心，我許也曉得，也老實相信。上帝是仁愛；凡百存仁愛主子，是長時在於上帝，上帝也長時在於渠。

·17 Yü-ts, ngô-he-keh zing-e z jün-bi, tao sing-p'ön nyih-ts ngô-he ah hao fông-tæn; ing-yü ngô-he ze keh si-zông tsing-ziang Ge.

> 17 爲之，我許個仁愛是全備，到審判日子我許也好放膽；因爲我許在箇世上正像渠。

·18 Ze-ü zing-e z m-kao p'ô-gyü: jün-bi-keh zing-e we kön-c'ih p'ô-gyü, ing-yü p'ô-gyü ziu-z p'ô ying-væh; p'ô-gyü cü-ts, ge-keh zing-e wæ vong jün-bi.

> 18 在於仁愛是無告怕懼：全備個仁愛會趕出怕懼，因爲怕懼就是怕刑罰；怕懼主子，渠個仁愛還朆全備。

·19 Ngô-he e-kying Ge, ing-yü Ge sin e-sih ngô-he.

> 19 我許愛敬渠，因爲渠先愛惜我許。

·20 Ziah yiu nying kông; “Ngô e-kying Zông-ti,” wæ we ky'i ge hyüong-di, keh z tseh-hông: ing-yü, ziah feh e-sih ge su mông-djôh-keh hyüong-di, tsa neng-keo e-kying vong mông-djôh-keh Zông-ti?

> 20 若有人講；“我愛敬上帝，”還會氣渠兄弟，箇是撒謊：因爲，若弗愛惜渠所望着個兄弟，怎能夠愛敬朆望着個上帝？

·21 Ngô-he yi-kying ziu keh ka-ming, ziu-z; E-kying Zông-ti cü-ts ah iao e-sih ge hyüong-di.

> 21 我許已經受箇誡命，就是；愛敬上帝主子也要愛惜渠兄弟。


## 1 I'ö. 5.

> 1 I'ö. 5.

**_1 E-kying Zông-ti cü-ts we e-sih Ge-keh n-nô, we pao-siu Ge-keh ka-ming: 3 Ge-keh ka-ming z feh næn. 9 Yia-su z Zông-ti-keh N-ts, neng-keo kyiu ngô-he, 14 we t'ing ngô-he-keh tao-kao._**

> **_1 愛敬上帝主子會愛惜渠個兒女，會保守渠個誡命：3 渠個誡命是弗難。9 耶穌是上帝個兒子，能夠救我許，14 會聽我許個禱告。_**

·1 Væn-pah siang-sing Yia-su z Kyi-toh, z jong Zông-ti sang-c'ih; væn-pah e-kying sang Ge Cü-ts, ah we e-sih Ge sang-keh Cü-ts.

> 1 凡百相信耶穌是基督，是從上帝生出；凡百愛敬生渠主子，也會愛惜渠生個主子。

·2 Ngô-he ziah e-kying Zông-ti, siu-lao Ge-keh ka-ming, ziu hao hyiao-teh ngô-he e-sih Zông-ti-keh n-nô.

> 2 我許若愛敬上帝，守牢渠個誡命，就好曉得我許愛惜上帝個兒女。

·3 Ing-yü ngô-he siu-lao Ge-keh ka-ming, ziu-z e-kying Zông-ti: Ge-keh ka-ming ah feh næn.

> 3 因爲我許守牢渠個誡命，就是愛敬上帝：渠個誡命也弗難。

·4 Væn-pah jong Zông-ti sang-c'ih, z tang-ying si-zông; tang-ying si-zông-keh neng-kön, ziu-z ngô-he siang-sing-keh sing.

> 4 凡百從上帝生出，是打贏世上；打贏世上個能幹，就是我許相信個心。

·5 Kæh-nying neng-keo tang-ying si-zông, tsih-yiu siang-sing Yia-su z Zông-ti-keh N-ts cü-ts?

> 5 何人能夠打贏世上，只有相信耶穌是上帝個兒子主子？

·6 Keh yüong shü teh hyüih le-keh Cü-ts ziu-z Yia-su Kyi-toh; Ge fi-tæn yüong shü, z yüong shü teh hyüih.

> 6 箇用水搭血來個主子就是耶穌基督；渠非單用水，是用水搭血。

·7 Tso te-tsing-keh z Sing-Ling, ing-yü Sing-Ling z tsing-keh.

> 7 做對證個是聖靈，因爲聖靈是真個。

·8 Yiu sæn-ke tso te-tsing, ziu-z Sing-Ling, teh shü, teh hyüih: keh sæn-ke ah z 'eh-z-yü-ih.

> 8 有三個做對證，就是聖靈，搭水，搭血：箇三個也是合而爲一。

·9 Ngô-he ziah tsih-ziu nying-keh te-tsing, Zông-ti-keh te-tsing z yüih-fæh do: ing-yü keh z Zông-ti de Ge N-ts su tso-keh te-tsing.

> 9 我許若接受人個對證，上帝個對證是越發大：因爲箇是上帝代渠兒子所做個對證。

·10 Siang-sing Zông-ti-keh N-ts cü-ts yiu keh te-tsing ze ge sing-li: feh siang-sing Zông-ti cü-ts z sön Zông-ti tseh-hông; ing-yü feh siang-sing Zông-ti de Ge-keh N-ts su tso-keh te-tsing.

> 10 相信上帝個兒子主子有箇對證在渠心裏：弗相信上帝主子是算上帝撒謊；因爲弗相信上帝代渠個兒子所做個對證。

·11 Keh te-tsing ziu-z, Zông-ti yiu üong-yün weh-ming s-peh ngô-he, ping-ts'ia keh weh-ming z ze-ü Ge N-ts.

> 11 箇對證就是，上帝有永遠活命賜畀我許，幷且箇活命是在於渠兒子。

·12 Yiu Zông-ti-keh N-ts cü-ts yiu weh-ming; m-yiu Zông-ti-keh N-ts cü-ts m-yiu weh-ming.

> 12 有上帝個兒子主子有活命；無有上帝個兒子主子無有活命。

·13 NGÔ sia keh z-kön peh ng-he, peh ng-he hao hyiao-teh ng-he siang-sing Zông-ti N-ts-keh ming-deo cü-ts, yiu üong-yün weh-ming.

> 13 我寫箇事幹畀爾許，畀爾許好曉得爾許相信上帝兒子個名頭主子，有永遠活命。

·14 Ngô-he ziah tsiao Ge-keh ts-i jü-bin gyiu zah-m, Ge we t'ing ngô-he, keh z ngô-he fông-tæn siang-sing Ge:

> 14 我許若照渠個旨意隨便求甚麼，渠會聽我許，箇是我許放膽相信渠：

·15 kyi-zin hyiao-teh jü-bin gyiu zah-m Ge we t'ing ngô-he, ah hao hyiao-teh ngô-he su gyiu Ge-keh z yi-kying teh-djôh.

> 15 既然曉得隨便求甚麼渠會聽我許，也好曉得我許所求渠個是已經得着。

·16 Ziah yiu nying mông-djôh ge hyüong-di væn ih-yiang ze, feh-z s-ze, ge ing-ke gyiu, Zông-ti ziu we s weh-ming peh vong væn s-ze cü-ts. Yiu ih-yiang ze z s-ze: ngô feh kông, ing-ke de ge gyiu.

> 16 若有人望着渠兄弟犯一樣罪，弗是死罪，渠應該求，上帝就會賜活命畀朆犯死罪主子。有一樣罪是死罪：我弗講，應該代渠求。

·17 Væn-pah feh kong-nyi z-kön tu z ze: feh-z s-ze ah yiu.

> 17 凡百弗公義事幹都是罪：弗是死罪也有。

·18 Ngô-he hyiao-teh væn-pah jong Zông-ti sang-c'ih fe væn-ze; z jong Zông-ti sang-c'ih tsong we z-kyi pao-siu, keh ôh-keh cü-ts feh neng bang-djôh ge.

> 18 我許曉得凡百從上帝生出{=弗會}犯罪；是從上帝生出總會自己保守，箇惡個主子弗能碰着渠。

·19 Ngô-he hyiao-teh ngô-he z jong Zông-ti le, si-zông tu voh-z keh ôh-keh cü-ts.

> 19 我許曉得我許是從上帝來，世上都服事箇惡個主子。

·20 Ngô-he hyiao-teh Zông-ti-keh N-ts yi-kying le-gao, yi s-peh ngô-he ts-sih hao sih-teh tsing-keh Cü-ts, ngô-he ah ze-ü tsing-keh Cü-ts ziu-z ze-ü Ge-keh N-ts Yia-su Kyi-toh. Keh ziu-z tsing-keh Zông-ti, ah z üong-yün weh-ming.

> 20 我許曉得上帝個兒子已經來爻，又賜畀我許知識好識得真個主子，我許也在於真個主子就是在於渠個兒子耶穌基督。箇就是真個上帝，也是永遠活命。

·21 Siao-nying, ng-he yüong kying-vong[^5-21] bi-ku ngeo-ziang. Ô-meng.

> 21 小人，爾許用謹防避過偶像。亞門。



------
[^5-21]: 應爲：kying-vông 。




