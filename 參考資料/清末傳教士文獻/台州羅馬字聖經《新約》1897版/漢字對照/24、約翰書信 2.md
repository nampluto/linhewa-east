
# S-DU IAH-'ÖN-KEH SHÜ-SING. DI-NYI-FU.

> 使徒約翰個書信 第二副


## 2 I'ö. 

> 2 I'ö.

**_1 Ky'ün ih-ke tseng-kyü-keh nyü-nying teh ge n-nô z-zông zeng zing-e teh siang-sing, 8 min-teh sih-gao zin-deo te-tsing-keh pao-ing: 10 feh iao teh feh ta tsing dao-li cü-ts yiu-veng._**

> **_1 勸一個尊貴個女人搭渠兒女時常存仁愛搭相信，8 免得失爻前頭對證個報應：10 弗要搭弗帶真道理主子有份。_**

·1 NGÔ tsiang-lao sia sing peh su kæn-shün-keh tseng-kyü nyü-nying teh ge-keh n-nô ngô yü tsing dao-li su e-sih; ah fi-tæn ngô, ziu-z væn-pah sih-teh tsing dao-li cü-ts tu e-sih-keh;

> 1 我長老寫信畀所揀選個尊貴女人搭渠個兒女我爲真道理所愛惜；也非單我，就是凡百識得真道理主子都愛惜個；

·2 ing-yü tsing dao-li zeng ze ngô-he sing-li we teh ngô-he üong-yün ze-teh:

> 2 因爲真道理存在我許心裏會搭我許永遠在{搭}：

·3 Dæn-nyün Vu-ts'ing Zông-ti teh Vu-ts'ing-keh N-ts Cü Yia-su Kyi-toh s tsing dao-li teh zing-e peh ng-he, peh ng-he hao teh-djôh eng-yü, z-pe, bing-ön.

> 3 但願父親上帝搭父親個兒子主耶穌基督賜真道理搭仁愛畀爾許，畀爾許好得着恩惠，慈悲，平安。

·4 Ngô mông ng-keh n-nô i tsing dao-li tso nying, ziang Vu-ts'ing su feng-fu ngô-he, z ting kao-hying.

> 4 我望爾個兒女依真道理做人，像父親所吩咐我許，是頂高興。

·5 Ngô yin-ze feh sia sing ka-ming peh ng tseng-kyü nyü-nying, tæn-tsih kông ih-hyiang su yiu, ziu-z ngô-he iao jü-de siang-e.

> 5 我現在弗寫新誡命畀爾尊貴女人，單只講一向所有，就是我許要聚隊相愛。

·6 Keh siang-e ziu-z i Ge ka-ming tso nying. Keh ka-ming z ng-he ih-hyiang su t'ing-ku, su i-jing.

> 6 箇相愛就是依渠誡命做人。箇誡命是爾許一向所聽過，所依順。

·7 Ing-yü yiu hyü-to yiu-'oh cü-ts c'ih-si, feh tsiao-nying Yia-su Kyi-toh zing nyüoh-sing lôh-væn; keh z yiu-'oh cü-ts, ah z Kyi-toh-keh te-deo.

> 7 因爲有許多誘惑主子出世，弗招認耶穌基督成肉身落凡；箇是誘惑主子，也是基督個對頭。

·8 Ng-he z-kyi iao liu-sing sang-teh zin-deo-keh lao-loh tu lôh-k'ong, hao teh-djôh jün-bi-keh sông.

> 8 爾許自己要留心省得前頭個勞碌都落空，好得着全備個賞。

·9 Væn-pah væn-ze, feh neng z-zông pao-siu Kyi-toh kao-hyüing cü-ts z feh joh-ü Zông-ti: neng-keo z-zông pao-siu Kyi-toh kao-hyüing cü-ts z joh-ü Vu-ts'ing teh Ge N-ts.

> 9 凡百犯罪，弗能時常保守基督教訓主子是弗屬於上帝：能夠時常保守基督教訓主子是屬於父親搭渠兒子。

·10 Ziah yiu nying tao ng su-ze le feh ta keh kao-hyüing, hyiao tsih ge tao u-li, ah hyiao ts'ing ge ön;

> 10 若有人到爾所在來弗帶箇教訓，{=休要}接渠到{烏}裏，也{=休要}請渠安；

·11 ziah ts'ing ge ön z yiu-veng ge-keh feh hao 'ang-yü.

> 11 若請渠安是有份渠個弗好行爲。

·12 Wæ-yiu hyü-to z-kön hao sia sing peh ng-he, feh iao yüong pih moh sia; z siang tao ng-he su-ze le te-k'eo kông, peh ng-he kw'a-lôh hao mön-coh.

> 12 還有許多事幹好寫信畀爾許，弗要用筆墨寫；是想到爾許所在來對口講，畀爾許快樂好滿足。

·13 Bi kæn-shün-keh ts-me, ge-keh n-nô tu ts'ing ng ön. Ô-meng.

> 13 被揀選個姊妹，渠個兒女都請爾安。亞門。




