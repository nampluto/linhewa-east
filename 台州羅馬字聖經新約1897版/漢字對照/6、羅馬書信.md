
# S-DU PAO-LO SIA PEH LO-MÔ NYING KEH SHÜ-SING.

> 使徒保羅寫畀羅馬人個書信


## Lm. 1.

> Lm. 1.

**_1 Pao-lo tseng-djong z-keh tsih-veng, 9 siang tao ge su-ze le. 16 Ge-keh foh-ing z tsa-sang, teh foh-ing su hyin-c'ih-keh kong-nyi, 18 Zông-ti ky'i-'eng pah-yiang ze-ôh. 21 Bih-koh nying-keh ze-ôh z zao-væn-ts._**

> **_1 保羅尊重自個職分，9 想到渠所在來。16 渠個福音是怎生，搭福音所顯出個公義，18 上帝氣恨百樣罪惡。21 別國人個罪惡是{唣}范子。_**

·1 NGÔ Pao-lo, Yia-su Kyi-toh-keh nu-boh, bi dziao-le tso s-du, feng-p'a k'e djün Zông-ti-keh foh-ing, —

> 1 我保羅，耶穌基督個奴僕，被召來做使徒，分派去傳上帝個福音，——

·2 ziu-z Ge yi-zin t'ôh Ge-keh sin-ts-nying ze Sing-shü su ing-hyü,

> 2 就是渠以前託渠個先知人在聖書所應許，

·3 z ts-tin Ge N-ts Yia-su Kyi-toh ngô-he Cü, tsiao nyüoh-sing z jong Da-bih ts-seng sang-c'ih;

> 3 是指點渠兒子耶穌基督我許主，照肉身是從大闢子孫生出；

·4 tsiao sing-zin-keh ling-sing, jong s-gao tse-weh, yüong do neng-kön hyin-ming Ge z Zông-ti-keh N-ts:

> 4 照聖善個靈性，從死爻再活，用大能幹顯明渠是上帝個兒子：

·5 ngô-he jong Ge siu-li teh-djôh eng-yü teh s-du tsih-veng, hao peh væn-koh pah-sing siang-sing i-jing, yü iao tseng-kying Ge ming-deo;

> 5 我許從渠手裏得着恩惠搭使徒職分，好畀萬國百姓相信依順，爲要尊敬渠名頭；

·6 ng-he ah ze gyi nen, z bi Yia-su Kyi-toh dziao-le-keh; —

> 6 爾許也在其內，是被耶穌基督召來個；——

·7 yin-ze ta sing peh væn-pah ze Lo-mô Zông-ti su ts'ing-e, bi dziao-le tso sing-du-keh: Dæn-nyün Zông-ti ngô-he-keh Vu-ts'ing, teh Cü Yia-su Kyi-toh, s-lôh eng-yü bing-ön peh ng-he.

> 7 現在帶信畀凡百在羅馬上帝所親愛，被召來做聖徒個：但願上帝我許個父親，搭主耶穌基督，賜落恩惠平安畀爾許。

·8 NGÔ sin yü ng-he cong-nying, k'ao-djôh Yia-su Kyi-toh kön-zia ngô-keh Zông-ti, ing-yü ng-he siang-sing-keh sing t'in-'ô veng-ming.

> 8 我先爲爾許衆人，靠着耶穌基督感謝我個上帝，因爲爾許相信個心天下聞名。

·9 Ngô djün Ge N-ts-keh foh-ing ling-sing su voh-z-keh Zông-ti hao teh ngô tso te-tsing, ngô tsa z-k'eh feh hyih ts'eng ng-he,

> 9 我傳渠兒子個福音靈性所服事個上帝好搭我做對證，我怎時刻弗歇忖爾許，

·10 tao-kao z-'eo dziang ze-teh gyiu, 'oh-tsia, tsiao Zông-ti ts-i ngô hao teh-djôh t'a-bing-keh lu tao ng-he su-ze le.

> 10 禱告時候長在{搭}求，或者，照上帝旨意我好得着太平個路到爾許所在來。

·11 Ngô siang kyin ng-he, hao peh ng-he zah-m ling-weh-keh eng-s, peh ng-he we kyin-ku;

> 11 我想見爾許，好畀爾許甚麼靈活個恩賜，畀爾許會堅固；

·12 ziu-z yü ngô-he liang-'ô siang-sing-keh sing, ngô teh ng-he tu hao teh-djôh ön-yü.

> 12 就是爲我許兩下相信個心，我搭爾許都好得着安慰。

·13 Hyüong-di, ngô feh iao ng-he feh ming-bah, ngô lü-ts' ding-kyü tao ng su-ze le, hao ze ng-he cong-yiang siu-ting ko-ts, ziang ze gyi-yü bih-koh nying cong-yiang; tsih-z ih-hyiang yiu tsu-kah.

> 13 兄弟，我弗要爾許弗明白，我屢次定規到爾所在來，好在爾許中央收{丁}果子，像在其餘別國人中央；只是一向有阻隔。

·14 Feh-leng Hyi-læh nying ts'u-mæn nying, ts'ong-ming nge-beng-keh nying, ngô tu z ky'in ge-keh tsa.

> 14 弗論希臘人粗蠻人，聰明呆笨個人，我都是欠渠個債。

·15 Su-i, ngô ah zing-nyün zing ngô lih-liang, le djün foh-ing peh ng-he Lo-mô nying.

> 15 所以，我也情願盡我力量，來傳福音畀爾許羅馬人。

·16 Ngô feh ôh-nying-siang Kyi-toh-keh foh-ing; ing-yü z Zông-ti-keh neng-kön hao kyiu væn-pah siang-sing cü-ts; sin z Yiu-t'a nying, 'eo-deo Hyi-læh nying.

> 16 我弗惡人相基督個福音；因爲是上帝個能幹好救凡百相信主子；先是猶太人，後頭希臘人。

·17 Ing-yü Zông-ti-keh kong-nyi ze foh-ing hyin-c'ih, ziu-z jong siang-sing kô-zông siang-sing: ziang yiu sia-lôh, “Kong-nyi nying jong siang-sing hao weh.”

> 17 因爲上帝個公義在福音顯出，就是從相信加上相信：像有寫落，“公義人從相信好活。”

·18 ZÔNG-TI-KEH nu-ky'i jong t'in hyin-c'ih, iao væh væn-pah feh gyin-sing feh kong-nyi cü-ts, ziu-z yüong feh kong-nyi-keh 'ang-yü tsu-lao tsing dao-li;

> 18 上帝個怒氣從天顯出，要罰凡百弗虔心弗公義主子，就是用弗公義個行爲阻牢真道理；

·19 ing-yü kông-tao Zông-ti, nying su neng-keo hyiao-teh tu ming-ming pa ze ge sing-li; ing-yü Zông-ti hyin-c'ih peh ge.

> 19 因爲講到上帝，人所能夠曉得都明明擺在渠心裏；因爲上帝顯出畀渠。

·20 Zông-ti mông-feh-c'ih z-kön, ziu-z Ge üong-yün neng-kön teh Sing-zin t'i-tsih, jong zao t'in-di yi-le, yü Ge su zao-keh væn-veh, hao mông-teh-c'ih; peh ge-he m-kao hao t'e-t'ôh:

> 20 上帝望弗出事幹，就是渠永遠能幹搭聖善體質，從造天地以來，爲渠所造個萬物，好望得出；畀渠許無告好推託：

·21 ing-yü ge-he, shü-tsih sih-teh Zông-ti, feh ziang Zông-ti kyü yüong-wa peh Ge, ah feh kön-zia Ge; fæn-cün k'ong-deo nyi-leng, ge-he feh ming-bah-keh sing tsông heh-ön.

> 21 因爲渠許，雖只識得上帝，弗像上帝歸榮華畀渠，也弗感謝渠；反轉空頭議論，渠許弗明白個心妝黑暗。

·22 Z kông z ts'ong-ming, pin tso nge-beng,

> 22 自講自聰明，變做呆笨，

·23 peh keh-yü üong fe wa-gao Zông-ti-keh yüong-wa, diao tso we wa-gao-keh nying teh fi-gying tseo-siu djong-nyi-keh ying-ziang.

> 23 畀箇位永{=弗會}壞爻上帝個榮華，調做會壞爻個人搭飛禽走獸蟲蟻個形象。

·24 Su-i Zông-ti 'eo ge-he jü z-keh yüoh-sing 'æn-lôh we-u z-kön, jü-de tsao-t'æh z-keh kyi-sing:

> 24 所以上帝{候}渠許隨自個慾心陷落穢污事幹，聚隊糟蹋自個{己}身：

·25 ing-yü ge-he peh Zông-ti-keh tsing dao-li pin tso hyü-kô, kying-djong voh-z zao-c'ih-le-keh meh-z ku-yü zao ge-keh Cü, Ge z üong-yün ke tsæn-mi-keh. Ô-meng.

> 25 因爲渠許畀上帝個真道理變做虛假，敬重服事造出來個物事過于造渠個主，渠是永遠該讚美個。亞門。

·26 Su-i Zông-ti 'eo ge-he 'æn-lôh tao-me-keh s-yüoh; ge-he nyü-nying peh 'eh-li-keh yüong-c'ü diao tso feh 'eh-li-keh yüong-c'ü:

> 26 所以上帝{候}渠許陷落倒楣個私慾；渠許女人畀合理個用處調做弗合理個用處：

·27 nön-nying ah z-t'ih tön-gao nyü-nying 'eh-li-keh yüong-c'ü, liang-'ô yüoh-ho fæh-dong, nön teh nön-nying ze-teh tso tao-me z-kön, su-i ze z-keh sing-zông ziu ge-he lön-tso ing-ke teh-djôh-keh pao-ing.

> 27 男人也是{剔}斷爻女人合理個用處，兩下慾火發動，男搭男人在{搭}做倒楣事幹，所以在自個身上受渠許亂做應該得着個報應。

·28 Ge-he kyi-zin feh peh Zông-ti zeng ze sing-li, Zông-ti 'eo ge-he zeng zia-p'ih-keh sing, tso fi-li z-kön;

> 28 渠許既然弗畀上帝存在心裏，上帝{候}渠許存邪僻個心，做非禮事幹；

·29 c'ong-mön ih-ts'ih peh-nyi, kæn-ying, ôh-doh, t'ön-sing, ôh-i, mön-sing tu-gyi, hyüong-sæh, tsang-teo, kæn-tsô, k'eh-bôh;

> 29 充滿一切不義，姦淫，惡毒，貪心，惡意，滿心妒忌，兇殺，爭鬥，奸詐，刻薄；

·30 t'iao-cü, hyü-pông, ün-'eng Zông-ti, ky'i-vu, kyiao-ngao, la-t'in, kyi-pin-pah-c'ih, feh hao-jing vu-meo;

> 30 挑嘴，毀謗，怨恨上帝，欺負，驕傲，賴天，機變百出，弗孝順父母；

·31 m-li-sing, be-iah, vu-zing, ün-'eng feh k'eng hyih, m e-lin-sing:

> 31 無理性，背約，無情，怨恨弗肯歇，無哀憐心：

·32 ge-he shü-tsih hyiao-teh keh-t'ih tso cü-ts tsiao Zông-ti-keh tsing-dzih ing-ke s; fi-tæn ze-teh tso, yi cong-i bih-nying tso.

> 32 渠許雖只曉得箇{剔}做主子照上帝個正直應該死；非單在{搭}做，又中意別人做。


## Lm. 2.

> Lm. 2.

**_1 Ze-nying shü-tsih ding bih-nying-keh ze, feh neng kw'ön-shü z-kyi, 6 feh neng bi-ku Zông-ti-keh ying-væh, 9 feh-leng Yiu-t'a nying, bih-koh nying. 14 Bih-koh nying bi-feh-ku, 17 Yiu-t'a nying ah bi-feh-ku, 25 ziah feh pao-siu leh-fæh, ziu tsiu-keh-li z vu-ih._**

> **_1 罪人雖只定別人個罪，弗能寬恕自己，6 弗能避過上帝個刑罰，9 弗論猶太人，別國人。14 別國人避弗過，17 猶太人也避弗過，25 若弗保守律法，受周割禮是無益。_**

·1 SU-I, jü-bin kæh-nying, ze-teh sing-p'ön bih-ke, z-kyi ah m-kao t'e-t'ôh: ng sing-p'ön bih-ke nô su-ze, keh su-ze ding z-keh ze; ing-yü ng sing-p'ön cü-ts z-kyi ah z-teh[^2-1] tso keh z-kön.

> 1 所以，隨便何人，在{搭}審判別個，自己也無告推託：爾審判別個哪所在，箇所在定自個罪；因爲爾審判主子自己也在{搭}做箇事幹。

·2 Tso keh z-kön cü-ts, ngô-he hyiao-teh Zông-ti tsiao tsing-li sing-p'ön ge.

> 2 做箇事幹主子，我許曉得上帝照真理審判渠。

·3 Ng ze-teh sing-p'ön tso keh z-kön cü-ts, z-kyi ah ze-teh tso, ng ts'eng ng-z hao to-bi Zông-ti-keh sing-p'ön feh?

> 3 爾在{搭}審判做箇事幹主子，自己也在{搭}做，爾忖爾自好躲避上帝個審判弗？

·4 'Oh-tsia ng k'ön-ky'ing Ge fu-coh-keh z-e, kw'ön-shü, zing-ne, feh hyiao-teh Zông-ti-keh z-e z iao ying-dao ng hwe-ke?

> 4 或者爾看輕渠富足個慈愛，寬恕，忍耐，弗曉得上帝個慈愛是要引導爾悔改？

·5 yi 'eo z-kyi feh k'eng hwe-ke ngang sing-dziang, z-kyi ze-teh tsih-hyüoh nu-ky'i tao Zông-ti hyin-c'ih tsing-dzih sing-p'ön fæh-nu-keh nyih-ts;

> 5 又{候}自己弗肯悔改硬心腸，自己在{搭}積蓄怒氣到上帝顯出正直審判發怒個日子；

·6 Ge tsiao kôh-nying-keh 'ang-yü we pao-ing ge:

> 6 渠照各人個行爲會報應渠：

·7 ne-sing 'ang-zin siang teh-djôh yüong-wa teh t'i-min teh fe wa-keh foh-ky'i cü-ts, we s-peh ge üong-yün weh-ming:

> 7 耐心行善想得着榮華搭體面搭{=弗會}壞個福氣主子，會賜畀渠永遠活命：

·8 dæn-z tsang-teo-keh, feh i tsing dao-li, tsih i zia dao cü-ts, da-nu pao-ing ge,

> 8 但是爭鬥個，弗依真道理，只依邪道主子，大怒報應渠，

·9 wæn-næn teh kw'eng-k'u, iao kô peh ih-ts'ih tsoh-ôh cü-ts, sin z Yiu-t'a nying, 'eo-deo Hyi-læh nying:

> 9 患難搭困苦，要加畀一切作惡主子，先是猶太人，後頭希臘人：

·10 dæn-z yüong-wa t'i-min teh t'a-bing iao s-peh ih-ts'ih 'ang-zin-keh; sin z Yiu-t'a nying, 'eo-deo Hyi-læh nying.

> 10 但是榮華體面搭太平要賜畀一切行善個；先是猶太人，後頭希臘人。

·11 Ing-yü Zông-ti z 'ao-vu p'in-ky'üoh.

> 11 因爲上帝是毫無偏曲。

·12 Væn-pah m-yiu leh-fæh væn-ze cü-ts, m-yiu leh-fæh ah we djü-mih: væn-pah yiu leh-fæh væn-ze cü-ts ah we yüong leh-fæh sing-p'ön ge;

> 12 凡百無有律法犯罪主子，無有律法也會除滅：凡百有律法犯罪主子也會用律法審判渠；

·13 ing-yü ze Zông-ti min-zin feh-z t'ing-djôh leh-fæh cü-ts hao sön tsing-dzih, z i-jing leh-fæh cü-ts hao sön tsing-dzih:

> 13 因爲在上帝面前弗是聽着律法主子好算正直，是依順律法主子好算正直：

·14 ing-yü m-yiu leh-fæh-keh bih-koh nying, ziah sang-zing we tso leh-fæh z-kön, ge-he shü-tsih m leh-fæh, ziu z-kyi tông z-keh leh-fæh;

> 14 因爲無有律法個別國人，若生成會做律法事幹，渠許雖只無律法，就自己當自個律法；

·15 ge-he piao-ming yiu leh-fæh sia ze ge sing-li, ge-keh liang-sing ah z tso te-tsing, ge-keh ts'eng-deo ih-pin sön z, ih-pin sön feh-z;

> 15 渠許表明有律法寫在渠心裏，渠個良心也是做對證，渠個忖頭一邊算是，一邊算弗是；

·16 Zông-ti t'ôh Yia-su Kyi-toh, sing-p'ön nying ön-me z-kön-keh nyih-ts, tsiao ngô-keh foh-ing.

> 16 上帝託耶穌基督，審判人暗昧事幹個日子，照我個福音。

·17 Ng ts'ing-hwu z Yiu-t'a nying, i-k'ao leh-fæh, ze-ü Zông-ti la-t'in,

> 17 爾稱呼是猶太人，依靠律法，在於上帝賴天，

·18 ng z dziang 'ôh leh-fæh, su-i hyiao-teh Ge ts-i, we feng-pih hao t'eng,

> 18 爾是長學律法，所以曉得渠旨意，會分別好{吞}，

·19 ng-z sön ze-teh ky'in hæh-ngæn, tso heh-ön cü-ts liang-kwông,

> 19 爾自算在{搭}牽瞎眼，做黑暗主子亮光，

·20 kao nge-beng cü-ts, siao-nying-keh sin-sang, leh-fæh li-min yiu ts-sih teh tsing dao-li-keh yiang-ts;

> 20 教呆笨主子，小人個先生，律法裏面有知識搭真道理個樣子；

·21 su-i, ng kao bih-nying, feh kao z-kyi? Ng ky'ün bih-ke hyiao t'eo, z-kyi t'eo feh?

> 21 所以，爾教別人，弗教自己？爾勸別個{=休要}偷，自己偷弗？

·22 Ng ao bih-ke hyiao kæn-ying, z-kyi kæn-ying feh? Ng ky'i-'eng ngeo-ziang, z-kyi t'eo miao-li-keh meh-z feh?

> 22 爾{詨}別個{=休要}姦淫，自己姦淫弗？爾氣恨偶像，自己偷廟裏個物事弗？

·23 Ng ze-ü leh-fæh la-t'in, z-kyi yiu væn-djôh leh-fæh ky'ing-mæn Zông-ti feh?

> 23 爾在於律法賴天，自己有犯着律法輕慢上帝弗？

·24 “Yü ng-he, Zông-ti-keh ming-deo z bi bih-koh-nying hyü-pông;” [Y.52.5.] ziang yiu sia-lôh.

> 24 “爲爾許，上帝個名頭是被別國人毀謗；”像有寫落。

·25 Ng ziah i-jing leh-fæh, tsiu-keh-li yiu ih-c'ü; ziah væn-djôh leh-fæh, ng-keh tsiu-keh-li sön-feh-teh tsiu-keh-li.

> 25 爾若依順律法，周割禮有益處；若犯着律法，爾個周割禮算弗得周割禮。

·26 Ziah-z m tsiu-keh-li cü-ts we pao-siu leh-fæh-keh feng-fu, ge m tsiu-keh-li ky'i feh we sön yiu tsiu-keh-li?

> 26 若是無周割禮主子會保守律法個吩咐，渠無周割禮豈弗會算有周割禮？

·27 Peng-le m tsiu-keh-li cü-ts, ziah we siu-lao leh-fæh, ky'i feh-z ding ng-keh ze, ng yiu leh-fæh yiang-ts teh tsiu-keh-li wæ we væn-djôh leh-fæh?

> 27 本來無周割禮主子，若會守牢律法，豈弗是定爾個罪，爾有律法樣子搭周割禮還會犯着律法？

·28 Ing-yü feh-z nga-min tso Yiu-t'a nying sön Yiu-t'a nying, ah feh-z nga-min nyüoh-sing yiu tsiu-keh-li sön tsiu-keh-li:

> 28 因爲弗是外面做猶太人算猶太人，也弗是外面肉身有周割禮算周割禮：

·29 z sing-li tso Yiu-t'a nying sön Yiu-t'a nying; tsiu-keh-li ah z sing-li-keh, z ze-ü ling-ky'i. feh ze-ü li-su; ge-keh ts'ing-tsæn feh-z jong nying z jong Zông-ti.

> 29 是心裏做猶太人算猶太人；周割禮也是心裏個，是在於靈氣。弗在於禮數；渠個稱讚弗是從人是從上帝。


## Lm. 3.

> Lm. 3.

**_1 Yiu-t'a nying-keh hao-c'ü: 3 wæ-vong sih-gao: 9 dæn-z leh-fæh ah ding ge-keh ze: 20 su-i m-yiu nying yü leh-fæh-keh 'ang-yü hao sön tsing-dzih, 28 m-yiu feng-pih, tu tæn-tsih siang-sing sön tsing-dzih: 31 dæn-z leh-fæh wæ vong fi-gao._**

> **_1 猶太人個好處：3 還朆失爻：9 但是律法也定渠個罪：20 所以無有人爲律法個行爲好算正直，28 無有分別，都單只相信算正直：31 但是律法還朆廢爻。_**

·1 Su-i Yiu-t'a nying yiu zah-m kah-nga hao-c'ü feh? ziu tsiu-keh-li yiu zah-m ih-c'ü feh?

> 1 所以猶太人有甚麼格外好處弗？受周割禮有甚麼益處弗？

·2 Yiang-yiang z-kön ih-c'ü z to: di-ih, Zông-ti-keh tsiao-shü t'ôh-fu ge.

> 2 樣樣事幹益處是多：第一，上帝個詔書託付渠。

·3 Gyi-cong ziah yiu feh siang-sing, z tsa-sang? ge-he feh siang-sing we fi-gao Zông-ti-keh sing-zih feh?

> 3 其中若有弗相信，是怎生？渠許弗相信會廢爻上帝個信實弗？

·4 Tön-wu feh neng: ziu-z væn-pah nying tu z tseh-hông, Zông-ti tsong z sing-zih; ziang yiu sia-lôh, “Ze Ng kông wa z-'eo hao sön tsing-dzih, Ng bi sing-p'ön z-'eo hao teh-sing.” [S.51.4.]

> 4 斷乎弗能：就是凡百人都是撒謊，上帝總是信實；像有寫落，“在爾講話時候好算正直，爾被審判時候好得勝。”

·5 Ngô tsiao nying-keh shih-wa kông: Ngô-he feh kong-nyi ziah we hyin-ming Zông-ti-keh kong-nyi, tsa kông fæh? Zông-ti dong-nu væh ngô-he, ky'i feh-z feh kong-nyi?

> 5 我照人個說話講：我許弗公義若會顯明上帝個公義，怎講法？上帝動怒罰我許，豈弗是弗公義？

·6 Tön-wu feh neng: ziah-z keh-yiang-ts, Zông-ti tsa neng-keo sing-p'ön si-zông?

> 6 斷乎弗能：若是箇樣子，上帝怎能夠審判世上？

·7 Ngô-keh tseh-hông ziah kah-nga hyin-ming Zông-ti-keh zing-zih, kô-ts'eo Ge-keh yüong-wa; ngô tsa-sang wæ iao ziang ze-nying bi sing-p'ön?

> 7 我個撒謊若格外顯明上帝個誠實，加湊渠個榮華；我怎生還要像罪人被審判？

·8 'O-feh kông, (ziang yiu nying hyü-pông ngô-he, kông ngô-he z-t'ih kông,) “Ngô-he tso ôh, hao zing-ziu zin.” Keh-yiang-ts nying ing-ke ding-ze.

> 8 何弗講，（像有人毀謗我許，講我許是{剔}講，）“我許做惡，好成就善。”箇樣子人應該定罪。

·9 Z tsa-sang? ngô-he hao-jü ge-he feh? Ih-ting m-kao: ngô-he yi-kying k'ao-zih Yiu-t'a nying teh Hyi-læh nying tu ze ze-keh ming-'ô;

> 9 是怎生？我許好如渠許弗？一{丁}無告：我許已經靠實猶太人搭希臘人都在罪個名下；

·10 ziang yiu sia-lôh, “Kong-nyi nying m-yiu, lin ih-ke tu m-yiu;

> 10 像有寫落，“公義人無有，連一個都無有；

·11 m-yiu ih-ke ming-bah, m-yiu ih-ke zing Zông-ti;

> 11 無有一個明白，無有一個尋上帝；

·12 tu z tseo ts'ô-lu, jü-de pin-tso vu-yüong; tso liang-zin m-yiu, ziu-z ih-ke tu m-yiu:” [S.14.1-3.]

> 12 都是走岔路，聚隊變做無用；做良善無有，就是一個都無有：”

·13 “Ge-he 'eo-long z k'e-kæn-keh veng-mo; ge-he k'eo-zih kông hong-p'in:” [S.5.9.] “Ge-he cü-jing k'ông zô-keh doh-ky'i:” [S.140.3.]

> 13 “渠許喉嚨是開{簡}個墳墓；渠許口舌講哄騙：”“渠許嘴脣囥蛇個毒氣：”

·14 “Ge-he mön-k'eo tsiu-mô teh ôh-doh:” [S.10.7.]

> 14 “渠許滿口咒罵搭惡毒：”

·15 “Ge-he kyiah we fi-p'ao tang-c'ih bih-nying hyüih;

> 15 “渠許腳會飛跑打出別人血；

·16 ge-he su tseo-keh lu z kw'eng-k'u teh wæn-næn;

> 16 渠許所走個路是困苦搭患難；

·17 t'a-bing-keh lu ih-ting feh sih.” [Y.59.7,8.]

> 17 太平個路一{丁}弗識。”

·18 “Ge-he ngæn-zin m-yiu p'ô-gyü Zông-ti.” [S.36.1.]

> 18 “渠許眼前無有怕懼上帝。”

·19 Yin-ze ngô-he hyiao-teh leh-fæh su kông tu z kông peh joh-ü leh-fæh cü-ts t'ing; hao seh-lao væn-pah nying-keh k'eo, peh t'ong si-zông ze Zông-ti min-zin tu sön yiu ze:

> 19 現在我許曉得律法所講都是講畀屬於律法主子聽；好塞牢凡百人個口，畀統世上在上帝面前都算有罪：

·20 ing-yü ze Ge min-zin m-nying yü leh-fæh-keh 'ang-yü hao sön tsing-dzih; leh-fæh tsih we peh nying hyiao-teh ze.

> 20 因爲在渠面前無人爲律法個行爲好算正直；律法只會畀人曉得罪。

·21 YIN-ZE, Zông-ti-keh kong-nyi ze leh-fæh ts-nga hyin-ming, yiu leh-fæh teh sin-ts-nying tso te-tsing;

> 21 現在，上帝個公義在律法之外顯明，有律法搭先知人做對證；

·22 ziu-z Zông-ti-keh kong-nyi, jong siang-sing Yia-su Kyi-toh, su s-peh væn-pah siang-sing cü-ts: m-kao feng-pih;

> 22 就是上帝個公義，從相信耶穌基督，所賜畀凡百相信主子：無告分別；

·23 ing-yü tu yiu ze, feh neng teh-djôh Zông-ti-keh yüong-wa;

> 23 因爲都有罪，弗能得着上帝個榮華；

·24 z k'ao-djôh Ge eng-yü yü Kyi-toh Yia-su joh-ze, bah-bah sön tsing-dzih:

> 24 是靠着渠恩惠爲基督耶穌贖罪，白白算正直：

·25 Ge z Zông-ti su sih-lih, hao yü siang-sing, ze-ü Ge-keh hyüih, tso wæn-we ze-keh tsi-veh, iao hyin-c'ih Ge kong-nyi, ziu-z Zông-ti kw'ön-shü nying feh væh yi-zin su væn-keh ze:

> 25 渠是上帝所設立，好爲相信，在於渠個血，做挽回罪個祭物，要顯出渠公義，就是上帝寬恕人弗罰以前所犯個罪：

·26 tao yin-ze z-si hao hyin-c'ih Ge kong-nyi: peh Ge-z hao sön tsing-dzih, ah sön siang-sing Yia-su cü-ts tsing-dzih.

> 26 到現在時世好顯出渠公義：畀渠自好算正直，也算相信耶穌主子正直。

·27 Su-i, la-t'in ze 'ah-yi? M-yiu. Yüong zah-m ky'iao-fæh djü-gao? z 'ang-yü feh? Feh-z; z yüong siang-sing-keh ky'iao-fæh.

> 27 所以，賴天在{何}{裏}？無有。用甚麼{?巧}法除爻？是行爲弗？弗是；是用相信個{?巧}法。

·28 Su-i, hao hyiao-teh ih-ke nying sön tsing-dzih, z yü siang-sing, feh yü leh-fæh-keh 'ang-yü.

> 28 所以，好曉得一個人算正直，是爲相信，弗爲律法個行爲。

·29 Zông-ti tæn-tsih z Yiu-t'a nying-keh Zông-ti feh? Ah ky'i feh-z bih-koh nying-keh Zông-ti? Ge yi z bih-koh nying-keh Zông-ti:

> 29 上帝單只是猶太人個上帝弗？也豈弗是別國人個上帝？渠又是別國人個上帝：

·30 ing-yü Zông-ti tsih-yiu ih-yü, ziu tsiu-keh-li-keh, Ge z jong siang-sing sön ge tsing-dzih; feh ziu tsiu-keh-li, ah z yü siang-sing sön tsing-dzih.

> 30 因爲上帝只有一位，受周割禮個，渠是從相信算渠正直；弗受周割禮，也是爲相信算正直。

·31 Yü siang-sing ngô-he fi-gao leh-fæh feh? tön-wu feh neng: fæn-cün z kyin-ku leh-fæh.

> 31 爲相信我許廢爻律法弗？斷乎弗能：反轉是堅固律法。


## Lm. 4.

> Lm. 4.

**_1 Ô-pah-læh-hön yü siang-sing sön kong-nyi, 10 wæ-vong ziu tsiu-keh-li z-'eo. 13 Ge teh ge-keh 'eo-de yü siang-sing ziu keh ing-hyü. 16 Ô-pah-læh-hön z cong siang-sing nying-keh s-tsu. 24 Ngô-he yü siang-sing we sön kong-nyi._**

> **_1 亞伯拉罕爲相信算公義，10 還朆受周割禮時候。13 渠搭渠個後代爲相信受箇應許。16 亞伯拉罕是衆相信人個始祖。24 我許爲相信會算公義。_**

·1 Su-i, ngô-he tsa kông fæh? ngô-he tsu-tsong Ô-pah-læh-hön tsiao nyüoh-sing teh-djôh zah-m?

> 1 所以，我許怎講法？我許祖宗亞伯拉罕照肉身得着甚麼？

·2 Ô-pah-læh-hön ziah-z yü ge 'ang-yü sön tsing-dzih, z hao la-t'in; dæn-z ze Zông-ti min-zin m-kao hao la-t'in.

> 2 亞伯拉罕若是爲渠行爲算正直，是好賴天；但是在上帝面前無告好賴天。

·3 Sing-shü tsa kông fæh? “Ô-pah-læh-hön siang-sing Zông-ti, ziu sön ge kong-nyi.” [Ts.15.6.]

> 3 聖書怎講法？“亞伯拉罕相信上帝，就算渠公義。”

·4 Tso kong-keh nying, ge-keh kong-din feh sön eng-yü, z ming-veng.

> 4 做工個人，渠個工鈿弗算恩惠，是名分。

·5 Dæn-z feh tso kong, tsih siang-sing we sön feh gyin-sing cü-ts tsing-dzih keh-yü Zông-ti, ge-keh siang-sing “ziu sön ge kong-nyi.”

> 5 但是弗做工，只相信會算弗虔心主子正直箇位上帝，渠個相信“就算渠公義。”

·6 Z ziang Da-bih kông Zông-ti feh yü ge 'ang-yü sön ge kong-nyi, keh nying yiu foh-ky'i,

> 6 是像大闢講上帝弗爲渠行爲算渠公義，箇人有福氣，

·7 ge kông, “Ge dzæn-c'ü sô-gao, ge ze-ky'in ke-lao, keh nying yiu foh-ky'i.

> 7 渠講，“渠賺處赦爻，渠罪愆蓋牢，箇人有福氣。

·8 CÜ feh sön ge yiu ze, keh nying yiu foh-ky'i.” [S.32.1,2.]

> 8 主弗算渠有罪，箇人有福氣。”

·9 Keh foh-ky'i wæ-z tæn-tsih yiu tsiu-keh-li hao teh-djôh, wæ-z m tsiu-keh-li ah hao teh-djôh? ing-yü ngô-he kông-ku, “Ô-pah-læh-hön yü siang-sing sön ge kong-nyi.”

> 9 箇福氣還是單只有周割禮好得着，還是無周割禮也好得着？因爲我許講過，“亞伯拉罕爲相信算渠公義。”

·10 Z tsa sön fæh? wæ-z ziu tsiu-keh-li ts-'eo, wæ-z ziu tsiu-keh-li ts-zin? Feh-z ziu tsiu-keh-li ts-'eo, z ziu tsiu-keh-li ts-zin:

> 10 是怎算法？還是受周割禮之後，還是受周割禮之前？弗是受周割禮之後，是受周割禮之前：

·11 ge ziu tsiu-keh-li tso kyi-'ao, z vong ziu tsiu-keh-li yi-zin yü siang-sing sön kong-nyi-keh bing-kyü: peh ge hao tso væn-pah feh ziu tsiu-keh-li yiu siang-sing cü-ts-keh s-tsu, peh ge-he sön yiu kong-nyi:

> 11 渠受周割禮做記號，是朆受周割禮以前爲相信算公義個憑據：畀渠好做凡百弗受周割禮有相信主子個始祖，畀渠許算有公義：

·12 yi tso ziu tsiu-keh-li-keh s-tsu, yü keh-sih fi-tæn ziu tsiu-keh-li, ah z keng ngô-he tsu-tsong Ô-pah-læh-hön vong ziu tsiu-keh-li su siang-sing-keh kyiah-bu.

> 12 又做受周割禮個始祖，爲箇些非單受周割禮，也是跟我許祖宗亞伯拉罕朆受周割禮所相信個腳步。

·13 Ing-yü Zông-ti ing-hyü Ô-pah-læh-hön teh ge 'eo-de hao tsih-djôh t'in-'ô tso sæn-nyih, keh ing-hyü feh-z k'ao leh-fæh, z k'ao siang-sing-keh kong-nyi.

> 13 因爲上帝應許亞伯拉罕搭渠後代好接着天下做產業，箇應許弗是靠律法，是靠相信個公義。

·14 Ziah-z joh-ü leh-fæh cü-ts hao tsih-djôh keh sæn-nyih, siang-sing z bah-lôh, keh ing-hyü ah pin tso m-yüong:

> 14 若是屬於律法主子好接着箇產業，相信是白落，箇應許也變做無用：

·15 ing-yü leh-fæh we peh nying ziu ying-væh; ziah-z m-yiu leh-fæh, ziu m-kao dzæn-c'ü.

> 15 因爲律法會畀人受刑罰；若是無有律法，就無告賺處。

·16 Su-i keh sæn-nyih z jong siang-sing le, peh ge hao sön eng-s; yi peh keh ing-hyü hao sön-su peh ge-keh 'eo-de; feh tæn-tsih peh keh-sih joh-ü leh-fæh, ah hao peh keh-sih joh-ü Ô-pah-læh-hön siang-sing-keh sing, ge z ngô-he cong-nying-keh s-tsu,

> 16 所以箇產業是從相信來，畀渠好算恩賜；又畀箇應許好算數畀渠個後代；弗單只畀箇些屬於律法，也好畀箇些屬於亞伯拉罕相信個心，渠是我許衆人個始祖，

·17 ziang yiu sia-lôh, “Ngô z sih-lih ng tso hyü-to koh-veng-keh s-tsu:” [Ts.17.5.] ziu-z ze ge su siang-sing-keh Zông-ti min-zin; keh-yü Zông-ti neng-keo peh s-nying veo-weh, peh m-yiu ziang yiu.

> 17 像有寫落，“我是設立爾做許多國{?分}個始祖：”就是在渠所相信個上帝面前；箇位上帝能夠畀死人復活，畀無有像有。

·18 Ô-pah-læh-hön m sô-mông z-'eo we zeng sô-mông-keh siang-sing, peh ge hao tso “hyü-to koh-veng-keh s-tsu;” tsiao Sing-shü su kông, “Ng-keh 'eo-de ah we t'ih to.” [Ts.15.5.]

> 18 亞伯拉罕無奢望時候會存奢望個相信，畀渠好做“許多國{?分}個始祖；”照聖書所講，“爾個後代也會{剔}多。”

·19 Ge siang-sing-keh sing m-yiu feh kyin-ku, shü-tsih k'ao pah-shü, ge hyüih-ky'i yi-kying k'u-sao, Sæh-læh-keh t'e ah k'u-sao, tu feh kwön:

> 19 渠相信個心無有弗堅固，雖只靠百歲，渠血氣已經枯燥，撒拉個胎也枯燥，都弗管：

·20 Zông-ti-keh ing-hyü ge m-yiu feh siang-sing, m-yiu nyi-sing, ge siang-sing-keh sing z kyin-ku, kyü yüong-wa peh Zông-ti,

> 20 上帝個應許渠無有弗相信，無有疑心，渠相信個心是堅固，歸榮華畀上帝，

·21 ge ah toh-zih siang-sing, Zông-ti su ing-hyü pih-ding neng-keo zing-kong.

> 21 渠也篤實相信，上帝所應許必定能夠成功。

·22 Su-i ge-keh siang-sing “sön ge-keh kong-nyi.”

> 22 所以渠個相信“算渠個公義。”

·23 “Sön ge kong-nyi” shih-wa, fi-tæn yü Ô-pah-læh-hön,

> 23 “算渠公義”說話，非單爲亞伯拉罕，

·24 ah z yü ngô-he sia-lôh, ngô-he ziah siang-sing keh-yü peh ngô-he Cü Yia-su jong s-nying cong-yiang weh-cün-le-keh Zông-ti, keh siang-sing we sön z ngô-he-keh kong-nyi,

> 24 也是爲我許寫落，我許若相信箇位畀我許主耶穌從死人中央活轉來個上帝，箇相信會算是我許個公義，

·25 Yia-su yü ngô-he ze-nyih bi song-gao; tse weh-cün-le yü iao sön ngô-he tsing-dzih.

> 25 耶穌爲我許罪孽被送爻；再活轉來爲要算我許正直。


## Lm. 5.

> Lm. 5.

**_1 Kyi-zin jong siang-sing sön tsing-dzih, ngô-he teh Zông-ti 'o-moh, 2 ngô-he yü keh sô-mông kao-hying, 8 kyi-zin ngô wæ tso dziu-dih z-'eo, yü k'ao Yia-su-keh hyüih teh Zông-ti 'o-moh, 10 yü teh Zông-ti 'o-moh kah-nga teh kyiu. 12 Ziang ze teh s yü Ô-tông ling-djôh cong-nying, 17 su-i yü Yia-su Kyi-toh cong-nying sön yiu kong-nyi, teh-djôh weh-ming. 20 Ze to-keh su-ze, eng-yü kah-nga to-ky'i-le._**

> **_1 既然從相信算正直，我許搭上帝和睦，2 我許爲箇奢望高興，8 既然我還做仇敵時候，爲靠耶穌個血搭上帝和睦，10 爲搭上帝和睦格外得救。12 像罪搭死爲亞當臨着衆人，17 所以爲耶穌基督衆人算有公義，得着活命。20 罪多個所在，恩惠格外多起來。_**

·1 SU-I, ngô-he kyi-zin jong siang-sing sön tsing-dzih, k'ao ngô-he Cü Yia-su Kyi-toh teh Zông-ti 'o-moh;

> 1 所以，我許既然從相信算正直，靠我許主耶穌基督搭上帝和睦；

·2 k'ao-djôh Ge ngô-he yü siang-sing yi-kying tsing ngô-he yin-ze gyi ze eng-yü-keh di-bu; ping-ts'ia yü sô-mông Zông-ti-keh yüong-wa ngô-he hao kao-hying.

> 2 靠着渠我許爲相信已經進我許現在徛在恩惠個地步；幷且爲奢望上帝個榮華我許好高興。

·3 Fi-tæn keh-yiang-ts, yü wæn-næn ah kao-hying: ing-yü hyiao-teh wæn-næn we sang zing-ne;

> 3 非單箇樣子，爲患難也高興：因爲曉得患難會生忍耐；

·4 zing-ne we sang zih-lin; zih-lin we sang sô-mông:

> 4 忍耐會生習練；習練會生奢望：

·5 sô-mông fe peh ngô-he 'ôh-nying-siang; ing-yü su s-peh ngô-he-keh Sing-Ling z yi-kying peh Zông-ti-keh e-sih-sing kyiao ze ngô-he sing-li.

> 5 奢望{=弗會}畀我許惡人相；因爲所賜畀我許個聖靈是已經畀上帝個愛惜心澆在我許心裏。

·6 Ngô-he wæ m-lih-liang z-'eo, Kyi-toh tsiao ding-kyü-keh nyih-ts de ze-nying s.

> 6 我許還無力量時候，基督照定規個日子代罪人死。

·7 De kong-nyi nying s z næn-teh yiu; ziah-z eng-nying, 'oh-tsia yiu nying kön de ge s.

> 7 代公義人死是難得有；若是恩人，或者有人敢代渠死。

·8 Dæn-z Zông-ti hyin-ming Ge e-sih ngô-he-keh sing, ing-yü ngô-he wæ z ze-nying z-'eo, yiu Kyi-toh de ngô-he s.

> 8 但是上帝顯明渠愛惜我許個心，因爲我許還是罪人時候，有基督代我許死。

·9 'O-hyüông yin-ze k'ao-djôh Ge hyüih yi-kying sön tsing-dzih, Ge ky'i feh kah-nga kyiu ngô-he t'eh-c'ih 'eo-le-keh nu-ky'i?

> 9 何況現在靠着渠血已經算正直，渠豈弗格外救我許脫出後來個怒氣？

·10 Ngô-he wæ z dziu-dih z-'eo, kyi-zin k'ao-djôh Ge N-ts-keh s teh Zông-ti 'o-moh; yi-kying 'o-moh, k'ao-djôh Ge weh we kah-nga teh-djôh kyiu;

> 10 我許還是仇敵時候，既然靠着渠兒子個死搭上帝和睦；已經和睦，靠着渠活會格外得着救；

·11 fi-tæn keh-yiang-ts, ping-ts'ia k'ao-djôh ngô-he Cü Yia-su Kyi-toh ze-ü Zông-ti kao-hying, k'ao-djôh Ge, ngô-he yin-ze teh Ge 'o-moh.

> 11 非單箇樣子，幷且靠着我許主耶穌基督在於上帝高興，靠着渠，我許現在搭渠和睦。

·12 Su-i z ziang jong ih-ke nying yiu ze tseo-tsing si-zông, yi yü ze yiu s; peh s we ling-djôh cong-nying, ing-yü cong-nying tu yiu ze:

> 12 所以是像從一個人有罪走進世上，又爲罪有死；畀死會臨着衆人，因爲衆人都有罪：

·13 ing-yü m-yiu leh-fæh ts-zin ze yi-kying ze si-zông; tsih-z m leh-fæh, ze feh sön tao nying-keh ming-'ô.

> 13 因爲無有律法之前罪已經在世上；只是無律法，罪弗算到人個名下。

·14 Dæn-z jong Ô-tông dzih tao Mo-si, ziu-z vong tsiao Ô-tông væn-ze cü-ts, s ah tso wông kwön-lao ge-he, Ô-tông z 'eo-le Cü-ts-keh ying-ziang.

> 14 但是從亞當直到摩西，就是朆照亞當犯罪主子，死也做王管牢渠許，亞當是後來主子個形象。

·15 Dæn-z ku-væn feh ziang eng-s. Ziah yü ih-ke nying-keh ku-væn yiu hyü-to nying s, Zông-ti-keh eng-yü teh sông-s, yü Yia-su Kyi-toh ih-ke Nying-keh eng-yü, z kah-nga mön-c'ih-le ling-djôh hyü-to nying.

> 15 但是過犯弗像恩賜。若爲一個人個過犯有許多人死，上帝個恩惠搭賞賜，爲耶穌基督一個人個恩惠，是格外滿出來臨着許多人。

·16 Jong ih-ke væn-ze, ah feh ziang eng-s: ing-yü sing-p'ön z jong ih-ke ku-væn peh nying ding-ze; eng-s z jong hyü-to ku-væn peh nying sön tsing-dzih.

> 16 從一個犯罪，也弗像恩賜：因爲審判是從一個過犯畀人定罪；恩賜是從許多過犯畀人算正直。

·17 Ziah-z yü ih-ke nying ku-væn peh s jong keh ih-ke nying tso wông; 'o-hyüông keh-sih teh-djôh kah-nga do-keh eng-yü teh kong-nyi-keh eng-sông cü-ts, k'ao-djôh Yia-su Kyi-toh ih-ke Nying, ze-ü weh-ming iao kah-nga tso wông.

> 17 若是爲一個人過犯畀死從箇一個人做王；何況箇些得着格外大個恩惠搭公義個恩賞主子，靠着耶穌基督一個人，在於活命要格外做王。

·18 Su-i, z ziang ih-ke ku-væn we peh cong-nying ding-ze; ih-ke kong-nyi ah we peh cong-nying sön yiu kong-nyi, teh-djôh weh-ming.

> 18 所以，是像一個過犯會畀衆人定罪；一個公義也會畀衆人算有公義，得着活命。

·19 Z ziang yü ih-ke nying yü-be hyü-to nying tso ze-nying, yü ih-ke Nying i-jing hyü-to nying we tso kong-nyi nying.

> 19 是像爲一個人違背許多人做罪人，爲一個人依順許多人會做公義人。

·20 Leh-fæh sih-lih, peh ku-væn to-ky'i-le: dæn-z ze to-keh su-ze, eng-yü kah-nga to-ky'i-le:

> 20 律法設立，畀過犯多起來：但是在多個所在，恩惠格外多起來：

·21 z ziang ze tso wông peh nying s, eng-yü k'ao-djôh ngô-he Cü Yia-su Kyi-toh, yü kong-nyi ah z tso wông peh nying teh-djôh üong-yün weh-ming.

> 21 是像罪做王畀人死，恩惠靠着我許主耶穌基督，爲公義也是做王畀人得着永遠活命。


## Lm. 6.

> Lm. 6.

**_1 Ngô-he feh ing-ke ning-gyiu væn-ze, 2 ing-yü ngô-he yü ze s-ku, 3 ziang ngô-he ziu si-li piao-ming ku. 12 Hyiao peh ze tso wông, 18 ing-yü ngô-he peh z-kyi yü kong-nyi tso nu-boh, 23 ing-yü ze-keh kô-din z s._**

> **_1 我許弗應該仍舊犯罪，2 因爲我許爲罪死過，3 像我許受洗禮表明過。12 {=休要}畀罪做王，18 因爲我許畀自己爲公義做奴僕，23 因爲罪個價鈿是死。_**

·1 SU-I ngô-he tsa kông fæh? Hao ning-gyiu væn-ze, peh eng-yü to-ky'i-le feh?

> 1 所以我許怎講法？好仍舊犯罪，畀恩惠多起來弗？

·2 Tön-wu feh-k'o. Ngô-he kyi-zin yü ze s-ku, tsa-sang ze ze-nyih cong-yiang ning-gyiu hao weh?

> 2 斷乎弗可。我許既然爲罪死過，怎生在罪孽中央仍舊好活？

·3 Ng-he ky'i feh hyiao-teh, ngô-he ziu Kyi-toh Yia-su-keh si-li, z ziu Ge s-keh si-li?

> 3 爾許豈弗曉得，我許受基督耶穌個洗禮，是受渠死個洗禮？

·4 Su-i, ngô-he ziu keh s-keh si-li z teh Ge jü-de ön-tsông: hao peh ngô-he djong-sing weh tso-nying, z ziang Kyi-toh k'ao-djôh Vu-ts'ing-keh yüong-wa jong s-nying cong-yiang weh-cün-le.

> 4 所以，我許受箇死個洗禮是搭渠聚隊安葬：好畀我許重新活做人，是像基督靠着父親個榮華從死人中央活轉來。

·5 Ngô-he ziah-z teh Ge s-keh yiang-sih lin-lao, teh Ge weh-cün-le-keh yiang-sih ah we lin-lao:

> 5 我許若是搭渠死個樣式連牢，搭渠活轉來個樣式也會連牢：

·6 ing-yü hyiao-teh ngô-he gyiu-nying z teh Ge jü-de ting-s ze zih-z-kô-zông, iao djü-mih keh ze-ôh kyi-sing, peh ngô-he fe tse tso ze-keh nu-boh;

> 6 因爲曉得我許舊人是搭渠聚隊釘死在十字架上，要除滅箇罪惡{己}身，畀我許{=弗會}再做罪個奴僕；

·7 ing-yü s-ku cü-ts z yi-kying t'eh-c'ih ze-nyih.

> 7 因爲死過主子是已經脫出罪孽。

·8 Ziah-z teh Kyi-toh jü-de s, ngô-he siang-sing ah we teh Ge jü-de weh;

> 8 若是搭基督聚隊死，我許相信也會搭渠聚隊活；

·9 ing-yü hyiao-teh Kyi-toh jong s-nying cong-yiang weh-cün-le fe tse s; s fe tse kwön-æh Ge.

> 9 因爲曉得基督從死人中央活轉來{=弗會}再死；死{=弗會}再管押渠。

·10 Ge s z yü ze s, tsih-yiu ih-t'ao: Ge weh, z yü Zông-ti üong-weh.

> 10 渠死是爲罪死，只有一套：渠活，是爲上帝永活。

·11 Z-t'ih, ng-he ing-ke z sön z yü ze z s-nying; ze-ü ngô-he Cü Kyi-toh Yia-su yü Zông-ti z weh-nying.

> 11 是{剔}，爾許應該自算自爲罪是死人；在於我許主基督耶穌爲上帝是活人。

·12 Su-i ze ng-he we s-keh kyi-sing li-min hyiao peh ze tso wông, i-jing ge tso-zing kyi-sing-keh s-yüoh:

> 12 所以在爾許會死個{己}身裏面{=休要}畀罪做王，依順渠做成{己}身個私慾：

·13 ah hyiao peh ng-he-keh pah-t'i tso feh kong-nyi-keh kô-sang kyü peh ze; tsong iao peh z-kyi, ziang s-nying cong-yiang weh-cün-le, kyü peh Zông-ti, peh z-keh pah-t'i tso kong-nyi-keh kô-sang, voh-z Zông-ti.

> 13 也{=休要}畀爾許個百體做弗公義個家生歸畀罪；總要畀自己，像死人中央活轉來，歸畀上帝，畀自個百體做公義個家生，服事上帝。

·14 Ze fe kwön-æh ng-he; ing-yü ng-he feh-z joh-ü leh-fæh, z joh-ü eng-yü.

> 14 罪{=弗會}管押爾許；因爲爾許弗是屬於律法，是屬於恩惠。

·15 Su-i, kyi-zin feh joh-ü leh-fæh, z joh-ü eng-yü, ngô-he hao væn-ze feh? Tön-wu feh-k'o.

> 15 所以，既然弗屬於律法，是屬於恩惠，我許好犯罪弗？斷乎弗可。

·16 Ky'i feh hyiao-teh, ng-he peh z-kyi tso kæh-nying-keh nu-boh i-jing ge, ng-he ziu tso su i-jing cü-ts-keh nu-boh; 'oh-tsia tso ze-keh nu-boh kyü-yü s, 'oh-tsia tso i-jing-keh nu-boh kyü-yü kong-nyi?

> 16 豈弗曉得，爾許畀自己做何人個奴僕依順渠，爾許就做所依順主子個奴僕；或者做罪個奴僕歸于死，或者做依順個奴僕歸于公義？

·17 To-zia Zông-ti, ng-he zin-deo shü-tsih tso ze-keh nu-boh, yi-kying sing-voh su djün-ziu ng-he dao-li-keh væn-ts:

> 17 多謝上帝，爾許前頭雖只做罪個奴僕，已經信服所傳授爾許道理個范子：

·18 kyi-zin jong ze siu-'ô sih-fông, ziu tso kong-nyi-keh nu-boh.

> 18 既然從罪手下釋放，就做公義個奴僕。

·19 Ngô yü ng-he nyüoh-sing nyün-ziah, tsiao si-zông nying kông: ing-yü ziang ng-he zin-deo peh z-keh pah-t'i kyü peh we-u teh fi-li tso nu-boh tso fi-li z-kön. yin-ze ah ing-ke peh z-keh pah-t'i kyü peh kong-nyi tso nu-boh tso sing-zin z-kön.

> 19 我爲爾許肉身軟弱，照世上人講：因爲像爾許前頭畀自個百體歸畀穢污搭非禮做奴僕做非禮事幹。現在也應該畀自個百體歸畀公義做奴僕做聖善事幹。

·20 Ing-yü ng-he tso ze-keh nu-boh z-'eo, ih-ting m-yiu kong-nyi.

> 20 因爲爾許做罪個奴僕時候，一{丁}無有公義。

·21 Ng-he keh z-'eo ze-teh tso yin-ze su 'ôh-nying-siang z-kön, yiu zah-m dao-dzing? keh z-kön-keh lôh-kyiah z s.

> 21 爾許箇時候在{搭}做現在所惡人相事幹，有甚麼{道}{成}？箇事幹個落腳是死。

·22 Dæn-z ng-he yin-ze kyi-zin jong ze-keh siu-'ô sih-fông, tso Zông-ti-keh nu-boh, sing-zin z-kön z ng-he-keh dao-dzing, ge-keh lôh-kyiah z üong-yün weh-ming.

> 22 但是爾許現在既然從罪個手下釋放，做上帝個奴僕，聖善事幹是爾許個{道}{成}，渠個落腳是永遠活命。

·23 Ing-yü ze-keh kong-din z s; Zông-ti-keh eng-s ze-ü ngô-he Cü Kyi-toh Yia-su, z üong-yün weh-ming.

> 23 因爲罪個工鈿是死；上帝個恩賜在於我許主基督耶穌，是永遠活命。


## Lm. 7.

> Lm. 7.

**_1 Nying s ts-'eo leh-fæh feh neng kwön-æh ge. 4 Dæn-z ngô-he yü leh-fæh s-ku. 7 Tsih-z leh-fæh feh-z ze, 12 leh-fæh z sing-zin, zing-zih, yi hao, 16 z peh ngô iu-zeo, ing-yü feh neng pao-siu ge._**

> **_1 人死之後律法弗能管押渠。4 但是我許爲律法死過。7 只是律法弗是罪，12 律法是聖善，誠實，又好，16 是畀我憂愁，因爲弗能保守渠。_**

·1 HYÜONG-DI, (ngô z teh hyiao-teh leh-fæh cü-ts kông,) ng-he ky'i feh hyiao-teh ih-ke nying weh z-'eo z voh leh-fæh ke-kwön?

> 1 兄弟，（我是搭曉得律法主子講，）爾許豈弗曉得一個人活時候是服律法該管？

·2 Tsiao leh-fæh, dziang-fu wæ ze-teh, nyü-nying z teh ge kyih-lao; dziang-fu ziah s-gao, ge ziu t'eh-c'ih dziang-fu-keh leh-fæh.

> 2 照律法，丈夫還在{搭}，女人是搭渠結牢；丈夫若死爻，渠就脫出丈夫個律法。

·3 Su-i, dziang-fu vong s, ziah kô peh bih-ke, ziu iao sön ying-vu; dziang-fu ziah s-gao, ge z t'eh-c'ih keh leh-fæh, ziu-z kô peh bih-ke, ah feh sön ying-vu.

> 3 所以，丈夫朆死，若嫁畀別個，就要算淫婦；丈夫若死爻，渠是脫出箇律法，就是嫁畀別個，也弗算淫婦。

·4 Su-i, ngô hyüong-di, Kyi-toh-keh kyi-sing z peh ng-he yü leh-fæh s; hao kô peh bih-ke, ziu-z keh-yü jong s-nying cong-yiang weh-cün-le Cü-ts, peh ngô-he hao kyih ko-ts kyü peh Zông-ti.

> 4 所以，我兄弟，基督個{己}身是畀爾許爲律法死；好嫁畀別個，就是箇位從死人中央活轉來主子，畀我許好結果子歸畀上帝。

·5 Ngô-he wæ ze nyüoh-sing z-'eo, keh jong leh-fæh le ze-ôh-keh s-yüoh z 'ang-dong ze ngô-he pah-t'i li-min, kyih ko-ts kyü-yü s.

> 5 我許還在肉身時候，箇從律法來罪惡個私慾是行動在我許百體裏面，結果子歸于死。

·6 Dæn-z yin-ze ngô-he kyi-zin s-gao, z t'eh-c'ih yi-zin su vôh-lao-keh leh-fæh; z-t'ih, ngô-he feh yüong li-su-keh gyiu fæh-ts, z yüong ling-ky'i-keh sing fæh-ts voh-z Zông-ti.

> 6 但是現在我許既然死爻，是脫出以前所縛牢個律法；是{剔}，我許弗用禮數個舊法子，是用靈氣個新法子服事上帝。

·7 Su-i, ngô-he tsa kông fæh? Leh-fæh z ze feh? Tön-wu feh-z. Dæn-z m-yiu leh-fæh, ngô feh hyiao-teh ze: ziah leh-fæh feh kông, “Feh-k'o sang t'ön-sing,” [C.20.17.] ngô feh hyiao-teh t'ön-sing:

> 7 所以，我許怎講法？律法是罪弗？斷乎弗是。但是無有律法，我弗曉得罪：若律法弗講，“弗可生貪心，”我弗曉得貪心：

·8 tsih-z ze ts'ing-ts'-kyi-we peh ka-ming ze ngô sing-li sang-c'ih pah-yiang t'ön-sing le: ing-yü m-yiu leh-fæh, ze z s-gao.

> 8 只是罪趁此機會畀誡命在我心裏生出百樣貪心來：因爲無有律法，罪是死爻。

·9 Zin-deo m-yiu leh-fæh, ngô z weh; ka-ming ih-le, ze weh, ngô ziu s:

> 9 前頭無有律法，我是活；誡命一來，罪活，我就死：

·10 wæ-yiu iao peh nying weh-keh ka-ming, ngô ziu hyiao-teh z tsông-c'ih s:

> 10 還有要畀人活個誡命，我就曉得是妝出死：

·11 ing-yü ze ts'ing-ts'-kyi-we peh ka-ming mi-'oh ngô, yi peh ge tsông ngô s.

> 11 因爲罪趁此機會畀誡命迷惑我，又畀渠妝我死。

·12 Z-t'ih, leh-fæh z sing-zin, ka-ming ah z sing-zin, yi kong-nyi, yi hao.

> 12 是{剔}，律法是聖善，誡命也是聖善，又公義，又好。

·13 Kyi-zin z hao, we peh ngô s feh? Tön-wu feh-z. Peh ngô s z ze; ze yü keh hao tsông ngô s, ziu ming-ming hyin-c'ih z ze; yi peh ze yü ka-ming sön ting ôh.

> 13 既然是好，會畀我死弗？斷乎弗是。畀我死是罪；罪爲箇好妝我死，就明明顯出是罪；以畀罪爲誡命算頂惡。

·14 Ngô-he hyiao-teh leh-fæh z joh-ü ling-ky'i: ngô z joh-ü nyüoh-sing, yi-kying ma peh ze tso nu-boh.

> 14 我許曉得律法是屬於靈氣：我是屬於肉身，已經賣畀罪做奴僕。

·15 Ing-yü ngô su tso z-kön ngô-z feh hyiao-teh; ngô su iao tso, ngô feh tso; ngô su ky'i-'eng-keh, fæn-cün we tso.

> 15 因爲我所做事幹我自弗曉得；我所要做，我弗做；我所氣恨個，反轉會做。

·16 Ngô su feh iao tso ziah-z tso, keh-z ngô te-tsing leh-fæh z hao.

> 16 我所弗要做若是做，箇是我對證律法是好。

·17 Su-i, keh-sih z-kön feh-z ngô tso, z djü ze ngô li-min-keh ze tso.

> 17 所以，箇些事幹弗是我做，是住在我裏面個罪做。

·18 Ngô hyiao-teh ze ngô li-min, ziu-z ze ngô nyüoh-sing li-min, m-kao zah-m hao: ing-yü iao tso hao-keh sing-i ngô yiu; tsih-z feh neng tso hao.

> 18 我曉得在我裏面，就是在我肉身裏面，無告甚麼好：因爲要做好個心意我有；只是弗能做好。

·19 Ngô su iao tso-keh hao, ngô feh tso; ngô su feh iao tso-keh feh hao, ngô fæn-cün we tso.

> 19 我所要做個好，我弗做；我所弗要做個弗好，我反轉會做。

·20 Ngô su feh iao tso-keh ziah-z tso, keh feh-z ngô-z tso, z djü ze ngô li-min-keh ze tso.

> 20 我所弗要做個若是做，箇弗是我自做，是住在我裏面個罪做。

·21 Su-i, ngô hyiao-teh yiu leh-fæh ze-teh, ziu-z, ngô iao tso hao z-'eo, ôh ziu teh ngô jü-de.

> 21 所以，我曉得有律法在{搭}，就是，我要做好時候，惡就搭我聚隊。

·22 Ing-yü ngô li-min-keh ling-sing z cong-i Zông-ti-keh leh-fæh:

> 22 因爲我裏面個靈性是中意上帝個律法：

·23 tsih-z mông-djôh ze ngô pah-t'i li-min yiu bih-ke leh-fæh, teh ngô ling-sing-keh leh-fæh tang-teo, ngang-æh ngô i-jong pah-t'i li-min ze-keh leh-fæh.

> 23 只是望着在我百體裏面有別個律法，搭我靈性個律法打鬥，硬押我依從百體裏面罪個律法。

·24 Ngô tso nying tsa k'u! kæh-nying hao kyiu ngô t'eh-c'ih keh s-keh kyi-sing?

> 24 我做人怎苦！何人好救我脫出箇死個{己}身？

·25 Ngô kön-zia Zông-ti, k'ao-djôh ngô-he Cü Yia-su Kyi-toh. Su-i, kông-tao ling-sing ngô z voh Zông-ti-keh leh-fæh; kông-tao nyüoh-sing z voh ze-keh leh-fæh.

> 25 我感謝上帝，靠着我許主耶穌基督。所以，講到靈性我是服上帝個律法；講到肉身是服罪個律法。


## Lm. 8.

> Lm. 8.

**_1 Ze-ü Kyi-toh, i-jing Sing-Ling cü-ts 'ao-vu ding-ze. 5, 13 I-jing nyüoh-sing-keh pao-ing, 6, 14 i-jing Sing-Ling-keh hao-c'ü: 17 Zông-ti-keh n-nô yiu zah-m hao-c'ü, 19 væn-pah zao-c'ih-le-keh meh-z tu teng-de Zông-ti-keh n-nô kyi-sing c'ü-joh, 29 z Zông-ti yü-sin ding-kyü. 38 Kæh-nying neng-keo peh ngô-he teh Zông-ti-keh e-sih sing kah-k'e?_**

> **_1 在於基督，依順聖靈主子毫無定罪。5，13 依順肉身個報應，6，14 依順聖靈個好處：17 上帝個兒女有甚麼好處，19 凡百造出來個物事都等待上帝個兒女{己}身取贖，29 是上帝預先定規。38 何人能夠畀我許搭上帝個愛惜心隔開？_**

·1 SU-I yin-ze ze-ü Kyi-toh Yia-su feh i-jing nyüoh-sing, i-jing Sing-Ling cü-ts, tu z 'ao-vu ding-ze.

> 1 所以現在在於基督耶穌弗依順肉身，依順聖靈主子，都是毫無定罪。

·2 Ing-yü keh weh-ming-keh Ling, Ge-keh leh-fæh ze-ü Kyi-toh Yia-su z yi-kying sih-fông ngô hao t'eh-c'ih keh ze-ôh teh s-keh leh-fæh.

> 2 因爲箇活命個靈，渠個律法在於基督耶穌是已經釋放我好脫出箇罪惡搭死個律法。

·3 Leh-fæh su feh neng tso, ing-yü nyüoh-sing peh leh-fæh m-lih, Zông-ti ts'a Ge-z-keh N-ts zing ih-ke yiu ze-keh nyüoh-sing væn-ts, tso joh-ze-keh tsi-veh, ze nyüoh-sing li-min sing-p'ön ze:

> 3 律法所弗能做，因爲肉身畀律法無力，上帝差渠自個兒子成一個有罪個肉身范子，做贖罪個祭物，在肉身裏面審判罪：

·4 peh leh-fæh-keh kong-nyi tso-zing ze ngô-he feh i-jing nyüoh-sing, z i-jing Sing-Ling cü-ts-keh li-min.

> 4 畀律法個公義做成在我許弗依順肉身，是依順聖靈主子個裏面。

·5 Ing-yü i-jing nyüoh-sing cü-ts z liu-sing nyüoh-sing z-kön; i-jing Sing-Ling cü-ts z liu-sing Sing-Ling z-kön.

> 5 因爲依順肉身主子是留心肉身事幹；依順聖靈主子是留心聖靈事幹。

·6 Liu-sing nyüoh-sing z s; liu-sing Sing-Ling z weh-ming teh ön-tæn:

> 6 留心肉身是死；留心聖靈是活命搭安耽：

·7 ing-yü liu-sing nyüoh-sing z ti-dih Zông-ti; z feh voh Zông-ti-keh leh-fæh, yi feh neng voh ge:

> 7 因爲留心肉身是抵敵上帝；是弗服上帝個律法，又弗能服渠：

·8 ze-ü nyüoh-sing cü-ts ah feh neng peh Zông-ti hwön-hyi.

> 8 在於肉身主子也弗能畀上帝歡喜。

·9 Dæn-z ng-he feh ze-ü nyüoh-sing, z ze-ü Sing-Ling, Zông-ti-keh Ling ziah-z djü ze ng-he li-min. Ziah m-yiu Kyi-toh-keh Ling, ziu feh-z Kyi-toh-keh nying.

> 9 但是爾許弗在於肉身，是在於聖靈，上帝個靈若是住在爾許裏面。若無有基督個靈，就弗是基督個人。

·10 Kyi-toh ziah-z ze ng-he li-min, kyi-sing yü ze s-gao; ling-sing yü kong-nyi z weh.

> 10 基督若是在爾許裏面，{己}身爲罪死爻；靈性爲公義是活。

·11 Peh Yia-su jong s-nying cong-yiang weh-cün-le-keh Zông-ti-keh Ling, ziah djü ze ng-he li-min, peh Kyi-toh jong s-nying cong-yiang weh-cün-le Cü-ts yü Ge-z-keh Ling djü ze ng-he li-min peh ng-he iao s-keh kyi-sing we weh.

> 11 畀耶穌從死人中央活轉來個上帝個靈，若住在爾許裏面，畀基督從死人中央活轉來主子爲渠自個靈住在爾許裏面畀爾許要死個{己}身會活。

·12 Su-i, hyüong-di, ngô-he feh-z ky'in nyüoh-sing-keh tsa, i-jing nyüoh-sing tso:

> 12 所以，兄弟，我許弗是欠肉身個債，依順肉身做：

·13 ng-he ziah i-jing nyüoh-sing tso, we s; ziah-z k'ao-djôh Sing-Ling peh kyi-sing-keh s-yüoh s, ng-he we weh.

> 13 爾許若依順肉身做，會死；若是靠着聖靈畀{己}身個私慾死，爾許會活。

·14 Ing-yü væn-pah bi Zông-ti-keh Ling ying-dao cü-ts, ziu-z Zông-ti-keh n-ts.

> 14 因爲凡百被上帝個靈引導主子，就是上帝個兒子。

·15 Ng-he feh-z tsih-ziu nu-boh-keh ling tse p'ô-gyü; z tsih-ziu nyi-ts-keh Ling; ze-ü Ge ngô-he ao-ky'i-le, “Ah-pô, Vu-ts'ing.”

> 15 爾許弗是接受奴僕個靈再怕懼；是接受義子個靈；在於渠我許{詨}起來，“阿爸，父親。”

·16 Sing-Ling Z-kyi tso te-tsing peh ngô-he-keh ling hyiao-teh ngô-he z Zông-ti-keh n-ts.

> 16 聖靈自己做對證畀我許個靈曉得我許是上帝個兒子。

·17 Kyi-zin tso n-ts, ah z tsih-de-keh; z Zông-ti tsih-de-keh n-ts, teh Kyi-toh jü-de tsih-de-keh; ngô-he ziah teh Ge dong ziu k'u-næn, ah hao teh Ge dong hyiang yüong-wa.

> 17 既然做兒子，也是接代個；是上帝接代個兒子，搭基督聚隊接代個；我許若搭渠同受苦難，也好搭渠同享榮華。

·18 Ngô ts'eng yin-ze-keh k'u-næn pi-feh-teh 'eo-le ngô-he sing-zông iao hyin-c'ih-keh yüong-wa.

> 18 我忖現在個苦難比弗得後來我許身上要顯出個榮華。

·19 Zao-c'ih-le-keh væn-veh tu z ne-sing teng-de ts'ih-sing sô-mông Zông-ti-keh n-ts hyin-c'ih.

> 19 造出來個萬物都是耐心等待切心奢望上帝個兒子顯出。

·20 Zao-c'ih-le-keh væn-veh z kyü-voh hyü-hwa; feh-z zing-nyün, z yü keh-yü peh ge kyü-voh Cü-ts,

> 20 造出來個萬物是歸服虛花；弗是情願，是爲箇位畀渠歸服主子，

·21 sô-mông zao-c'ih-le-keh væn-veh ah we teh-djôh sih-fông t'eh-c'ih iao wa-gao-keh næn-deo, teh-djôh Zông-ti n-nô-keh yüong-wa, sih-fông-keh hao-c'ü.

> 21 奢望造出來個萬物也會得着釋放脫出要壞爻個難頭，得着上帝兒女個榮華，釋放個好處。

·22 Ngô-he hyiao-teh zao-c'ih-le-keh væn-veh jü-de t'æn-ky'i, lao-k'u ih-dzih tao yin-ze.

> 22 我許曉得造出來個萬物聚隊嘆氣，勞苦一直到現在。

·23 Fi-tæn keh-t'ih, ziu-z ngô-he z-kyi shü-tsih teh-djôh Sing-Ling tso zông-sing ko-ts, ngô-he z-kyi ah t'æn-ky'i, ze-teh teng-de nyi-ts-keh hao-c'ü, ziu-z ngô-he kyi-sing c'ü-joh.

> 23 非單箇{剔}，就是我許自己雖只得着聖靈做上新果子，我許自己也嘆氣，在{搭}等待義子個好處，就是我許{己}身取贖。

·24 Ing-yü ngô-he k'ao-djôh sô-mông teh-kyiu: ziah-z mông-djôh-keh sô-mông, feh sön sô-mông; nying su mông-teh-djôh, wæ-yiu zah-m sô-mông?

> 24 因爲我許靠着奢望得救：若是望着個奢望，弗算奢望；人所望得着，還有甚麼奢望？

·25 Ngô-he ziah-z sô-mông vong mông-djôh-keh, ziu we ne-sing teng-de ge.

> 25 我許若是奢望朆望着個，就會耐心等待渠。

·26 Ping-ts'ia Sing-Ling ah z pông-zu ngô-he-keh nyün-ziah: ing-yü ngô-he feh hyiao-teh ing-ke tsa gyiu-fæh; Sing-Ling Z-kyi we yüong kông-feh-c'ih-keh t'æn-sih de ngô-he gyiu;

> 26 幷且聖靈也是幫助我許個軟弱：因爲我許弗曉得應該怎求法；聖靈自己會用講弗出個嘆息代我許求；

·27 dzô-ts'æh nying sing Cü-ts hyiao-teh Sing-Ling-keh i-s, ing-yü Sing-Ling z tsiao Zông-ti-keh ts-i de sing-du gyiu.

> 27 查察人心主子曉得聖靈個意思，因爲聖靈是照上帝個旨意代聖徒求。

·28 Ngô-he hyiao-teh væn-pah z-kön tu z 'eh-le kô ih-c'ü peh e-kying Zông-ti cü-ts, ziu-z tsiao Ge ts-i su dziao-le-keh.

> 28 我許曉得凡百事幹都是合來加益處畀愛敬上帝主子，就是照渠旨意所召來個。

·29 Ing-yü Ge yü-sin hyiao-teh cü-ts, ah yü-sin ding-kyü peh ge-he zông Ge N-ts-keh væn-ts, peh Ge ze hyü-to hyüong-di cong-yiang hao tso Tsiang-ts:

> 29 因爲渠預先曉得主子，也預先定規畀渠許上渠兒子個范子，畀渠在許多兄弟中央好做長子：

·30 Ge yü-sin ding-kyü cü-ts, ah dziao ge le: dziao-le cü-ts, ah sön ge tsing-dzih: sön tsing-dzih cü-ts, ah s-peh ge yüong-wa.

> 30 渠預先定規主子，也召渠來：召來主子，也算渠正直：算正直主子，也賜畀渠榮華。

·31 Su-i, keh-sih z-kön ngô-he tsa kông-fæh? Zông-ti ziah pao-yiu ngô-he, kæh-nying tso ngô-he te-deo?

> 31 所以，箇些事幹我許怎講法？上帝若保佑我許，何人做我許對頭？

·32 Zông-ti kyi-zin fe feh-sô-teh Ge-z-keh N-ts, yü ngô-he cong-nying song-gao, ky'i feh we peh væn-veh lin Ge jü-de s-peh ngô-he?

> 32 上帝既然{=弗會}弗捨得渠自個兒子，爲我許衆人送爻，豈弗會畀萬物連渠聚隊賜畀我許？

·33 Zông-ti su kæn-shün cü-ts, kæh-nying hao kao ge zông? z Zông-ti sön ge tsing-dzih;

> 33 上帝所揀選主子，何人好告渠狀？是上帝算渠正直；

·34 kæh-nying hao ding ge ze? Kyi-toh yi-kying s-ku, hyüông-ts'ia weh-cün-le, Ge ze Zông-ti jing-siu-pin, yi de ngô-he ze-teh gyiu.

> 34 何人好定渠罪？基督已經死過，況且活轉來，渠在上帝順手邊，又代我許在{搭}求。

·35 Kæh-nying we peh ngô teh Kyi-toh-keh e-sih-sing kah-k'e? wæ-z wæn-næn, kw'eng-k'u, pih-næn, kyi-hông, c'ih-pôh, nyü-hyin, tao-ts'iang feh?

> 35 何人會畀我搭基督個愛惜心隔開？還是患難，困苦，逼難，饑荒，{出}膊，危險，刀槍弗？

·36 (Ziang yiu sia-lôh, “Yü Ng ngô-he tsing-nyih bi tsông-s; ziang iao sæh-keh yiang.” [S.44.22.])

> 36 （像有寫落，“爲爾我許整日被妝死；像要殺個羊。”）

·37 Fæn-cün, ze keh ih-ts'ih z-kön ts-cong, k'ao-djôh keh-yü e-sih ngô-he Cü-ts, ngô-he kah-nga teh-sing.

> 37 反轉，在箇一切事幹之中，靠着箇位愛惜我許主子，我許格外得勝。

·38 Ngô z k'ao-zih hyiao-teh, feh-leng s, weh, t'in-s, kyüing-wông, kwön-tsiang, yin-ze z-kön, 'eo-le z-kön,

> 38 我是靠實曉得，弗論死，活，天使，君王，管帳，現在事幹，後來事幹，

·39 'oh-tsia kao, 'oh ti, 'oh bih-yiang zao-c'ih-le-keh, tu feh neng peh ngô-he teh Zông-ti ze-ü ngô-he Cü Kyi-toh Yia-su-keh zing-e kah-k'e.

> 39 或者高，或低，或別樣造出來個，都弗能畀我許搭上帝在於我許主基督耶穌個仁愛隔開。


## Lm. 9.

> Lm. 9.

**_1 Pao-lo yü Yiu-t'a nying iu-zeo. 7 Ô-pah-læh-hön-keh 'eo-de feh-z tu sön ing-hyü-keh n-nô. 18 Zông-ti tsiao Z-kyi ts-i e-lin kæh-nying. 21 Siao-yiao lao-s tsiao z-keh i-s yüong læn-u-nyi. 25 Kông dziao-le bih-koh nying, tön-gao Yiu-t'a nying. 32 M to-siao Yiu-t'a nying siang-sing-keh yün-ku._**

> **_1 保羅爲猶太人憂愁。7 亞伯拉罕個後代弗是都算應許個兒女。18 上帝照自己旨意哀憐何人。21 燒窰老師照自個意思用爛糊泥。25 講召來別國人，斷爻猶太人。32 無多少猶太人相信個緣故。_**

·1 NGÔ ze-ü Kyi-toh kông tsing-wa, feh kông hông-wa, ngô-keh liang-sing ze-ü Sing-Ling teh ngô tso te-tsing,

> 1 我在於基督講真話，弗講謊話，我個良心在於聖靈搭我做對證，

·2 ngô ting iu-zeo, sing-li z-k'eh næn-ku.

> 2 我頂憂愁，心裏時刻難過。

·3 Yü ngô hyüong-di tsiao nyüoh-sing z ngô ts'ing-zoh, ziu-z bi tsiu-mô, teh Kyi-toh jih-k'e ngô ah zing-nyün:

> 3 爲我兄弟照肉身是我親族，就是被咒罵，搭基督絕開我也情願：

·4 ge-he z Yi-seh-lih nying; z nyi-ts, kwông-ming-keh yüong-wa, ming-iah, teh s-lôh-keh leh-fæh, voh-z Zông-ti-keh li-tsih, teh ing-hyü, tu z ge-he-ke;

> 4 渠許是以色列人；是義子，光明個榮華，盟約，搭賜落個律法，服事上帝個禮節，搭應許，都是渠許個；

·5 tsu-tsong z ge-he-ke; Kyi-toh tsiao nyüoh-sing ah z c'ü-joh ge-he, Ge z væn-veh ts-zông, üong-yün ing-ke tsæn-mi-keh Zông-ti. Ô-meng.

> 5 祖宗是渠許個；基督照肉身也是❓❓渠許，渠是萬物之上，永遠應該讚美個上帝。亞門。

·6 Ngô feh-z kông Zông-ti shih-wa lôh-k'ong. Ing-yü c'ih-ü Yi-seh-lih cü-ts feh-z tu sön Yi-seh-lih nying:

> 6 我弗是講上帝說話落空。因爲出於以色列主子弗是都算以色列人：

·7 ah feh-z, yü tso Ô-pah-læh-hön-keh 'eo-de, tu sön n-nô: z kông, “Jong Yi-sæh c'ih-le hao sön ng-keh 'eo-de.” [Ts.21.12.]

> 7 也弗是，爲做亞伯拉罕個後代，都算兒女：是講，“從以撒出來好算爾個後代。”

·8 Keh ziu-z kông, Feh-z nyüoh-sing-keh n-nô tso Zông-ti-keh n-nô; z ing-hyü-keh n-nô hao sön 'eo-de.

> 8 箇就是講，弗是肉身個兒女做上帝個兒女；是應許個兒女好算後代。

·9 Ing-yü ing-hyü shih-wa z kông, “Tao keh z-'eo Ngô we le, Sæh-læh we sang n-ts.” [Ts.18.10,14.]

> 9 因爲應許說話是講，“到箇時候我會來，撒拉會生兒子。”

·10 Fi-tæn z-t'ih; wæ-yiu Li-pah-kô jong ih-ke nying, ziu-z ngô-he tsu-tsong Yi-sæh wa-ying;

> 10 非單是{剔}；還有利百加從一個人，就是我許祖宗以撒懷孕；

·11 liang-ke siao-nying vong sang, hao-ta vong tso, peh Zông-ti tsiao Ge kæn-shün-keh ts-i su ding-kyü hao sön-su, feh-z c'ih-ü 'ang-yü, z c'ih-ü dziao ge le Cü-ts;

> 11 兩個小人朆生，好歹朆做，畀上帝照渠揀選個旨意所定規好算數，弗是出於行爲，是出於召渠來主子；

·12 su-i teh Li-pah-kô kông, “Do-keh we voh-z siao-keh.” [Ts.25.23.]

> 12 所以搭利百加講，“大個會服事小個。”

·13 Ziang yiu sia-lôh, “Ngô-kôh z Ngô su e-sih, Yi-sao z Ngô su ky'i-'eng.” [M.1.2,3.]

> 13 像有寫落，“雅各是我所愛惜，以掃是我所氣恨。”

·14 Su-i, ngô-he tsa kông-fæh? Zông-ti yiu feh kong-nyi feh? Tön-wu feh-z.

> 14 所以，我許怎講法？上帝有弗公義弗？斷乎弗是。

·15 Ge teh Mo-si kông, “Ngô iao e-lin kæh-nying, ziu e-lin ge, Ngô iao yüong z-pe de kæh-nying, ziu z-pe de ge. [C.33.19.]

> 15 渠搭摩西講，“我要哀憐何人，就哀憐渠，我要用慈悲待何人，就慈悲待渠。

·16 Su-i, feh-z jong z-keh cü-i, ah feh-z z-keh tseo-kong, z jong Zông-ti-keh e-lin.

> 16 所以，弗是從自個主意，也弗是自個走功，是從上帝個哀憐。

·17 Sing-shü teh Fæh-lao kông, “Ngô kyü ng zông, z dih-di iao ze ng-keh sing-zông hyin-c'ih Ngô neng-kön, yi hao peh Ngô ming-deo djün pin t'in-'ô.” [C.9.16.]

> 17 聖書搭法老講，“我舉爾上，是特地要在爾個身上顯出我能幹，又好畀我名頭傳遍天下。”

·18 Su-i, Zông-ti iao e-lin kæh-nying, ziu e-lin ge; iao ngang kæh-nying-keh sing-dziang, ziu ngang ge sing-dziang.

> 18 所以，上帝要哀憐何人，就哀憐渠；要硬何人個心腸，就硬渠心腸。

·19 Ng we teh ngô kông, “Ge tsa-sang wæ hao tsah-væh ngô-he? Ge-keh ts-i kæh-nying hao tsu-lao?”

> 19 爾會搭我講，“渠怎生還好責罰我許？渠個旨意何人好阻牢？”

·20 Ng z nying, ng sön zao-teh nying hao pæn-pôh Zông-ti? Tso-c'ih-keh meh-z hao teh tso ge cü-ts kông, “Tsa-sang tso ngô t'ih væn-ts feh?”

> 20 爾是人，爾算{唣}{得}人好扳駁上帝？做出個物事好搭做渠主子講，“怎生做我{剔}范子弗？”

·21 Læn-u-nyi ky'i feh-z siao-yiao lao-s tso-cü, yüong ih-dön nyi jü ge tso-c'ih ih-yiang kyü-djong-keh kô-sang, ih-yiang pi-zin-keh kô-sang?

> 21 爛糊泥豈弗是燒窰老師做主，用一團泥隨渠做出一樣貴重個家生，一樣卑賤個家生？

·22 'O-hyüông Zông-ti iao hyin-ming ge nu-ky'i, peh nying hyiao-teh Ge neng-kön, dziang-kyiu kw'ön-shü ing-ke ziu nu-ky'i, yi-kying bi-bæn iao djü-mih-keh kô-sang: —

> 22 何況上帝要顯明渠怒氣，畀人曉得渠能幹，長久寬恕應該受怒氣，已經備辦要除滅個家生：——

·23 ping-ts'ia iao hyin-c'ih Ge fu-coh-keh yüong-wa peh teh-djôh e-lin-keh kô-sang, Ge su yü-sin bi-bæn ziu yüong-wa cü-ts,

> 23 幷且要顯出渠富足個榮華畀得着哀憐個家生，渠所預先備辦受榮華主子，

·24 ziu-z ngô-he bi Ge dziao-le cü-ts, fi-tæn Yiu-t'a nying, ah-z bih-koh nying?

> 24 就是我許被渠召來主子，非單猶太人，也是別國人？

·25 Ziang Zông-ti ze 'O-si shü kông, “Feh-z Ngô pah-sing, Ngô we ts'ing-hwu ge Ngô pah-sing; feh-z Ngô e-sih-keh, Ngô we ts'ing-hwu ge e-sih.” ['O.2.23.]

> 25 像上帝在何西書講，“弗是我百姓，我會稱呼渠我百姓；弗是我愛惜個，我會稱呼渠愛惜。”

·26 “Jong-zin ze nô su-ze teh ge-he kông, ‘Ng-he feh-z Ngô-keh pah-sing’; 'eo-le ze keh su-ze we ts'ing-hwu ge-he z weh Zông-ti-keh n-ts.” ['O.1.10.]

> 26 “從前在哪所在搭渠許講，‘爾許弗是我個百姓’；後來在箇所在會稱呼渠許是活上帝個兒子。”

·27 Yi-se-ô kông-tao Yi-seh-lih nying, z ao-hyiang kông, “Yi-seh-lih ts-seng shü-tsih ziang he-sô t'ih to, dzing-gao cü-ts we teh-djôh kyiu:

> 27 以賽亞講到以色列人，是{詨}響講，“以色列子孫雖只像海沙{剔}多，剩爻主子會得着救：

·28 Cü iao tso-zing Ge z-kön, ping-ts'ia tsiao kong-nyi liao-kyih ge: ing-yü ze di-zông Cü we liao-kyih Ge z-kön.” [Y.10.22,23.]

> 28 主要做成渠事幹，幷且照公義了結渠：因爲在地上主會了結渠事幹。”

·29 Yi ziang Yi-se-ô yi-zin su kông, “Ziah feh-z t'in-ping-t'in-tsiang-keh CÜ liu ih-ke cong peh ngô-he, feh-zin ngô-he yi-kying ziang Su-to-mô, yi ziang Ngo-mo-læh.” [Y.1.9.]

> 29 又像以賽亞以前所講，“若弗是天兵天將個主留一個種畀我許，弗然我許已經像所多馬，又像蛾摩拉。”

·30 SU-I, ngô-he tsa kông-fæh? Bih-koh nying feh cü-gyiu kong-nyi yi-kying teh-djôh kong-nyi, ziu-z jong siang-sing le-keh kong-nyi:

> 30 所以，我許怎講法？別國人弗追求公義已經得着公義，就是從相信來個公義：

·31 dæn-z Yi-seh-lih nying, cü-gyiu kong-nyi-keh leh-fæh, vong teh-djôh kong-nyi-keh leh-fæh.

> 31 但是以色列人，追求公義個律法，朆得着公義個律法。

·32 Tsa-sang? Ing-yü feh-z k'ao-djôh siang-sing cü-gyiu, z k'ao-djôh leh-fæh-keh 'ang-yü. Ge-he pæn-tih ze keh-kw'e pæn-tih-keh zih-deo;

> 32 怎生？因爲弗是靠着相信追求，是靠着律法個行爲。渠許扳跌在箇塊扳跌個石頭；

·33 ziang yiu sia-lôh, “Ngô peh ih-kw'e pæn-tih-keh zih-deo, pang-kyiah-keh ngæn-zih, fông ze Shing-sæn: væn-pah siang-sing Ge cü-ts fe 'ôh-nying-siang.” [Y.8.14;28.16.]

> 33 像有寫落，“我畀一塊扳跌個石頭，綳腳個巖石，放在郇山：凡百相信渠主子{=弗會}惡人相。”


## Lm. 10.

> Lm. 10.

**_1 sing-shü kông-ming leh-fæh, siang-sing, teh kong-nyi-keh feng-pih, 11 cong siang-sing cü-ts, feh-leng Yiu-t'a nying, bih-koh nying, fe 'ôh-nying-siang, 18 bih-koh nying we siang-sing Zông-ti shih-wa. 19 Yi-seh-lih nying hyiao-teh keh z-kön._**

> **_1 聖書講明律法，相信，搭公義個分別，11 衆相信主子，弗論猶太人，18 別國人，{=弗會}惡人相，別國人會相信上帝說話。19 以色列人曉得箇事幹。_**

·1 Hyüong-di, ngô sing su nyün, ngô yü Yi-seh-lih nying su gyiu Zông-ti, ziu-z iao ge-he teh kyiu.

> 1 兄弟，我心所願，我爲以色列人所求上帝，就是要渠許得救。

·2 Ngô tso ge-he te-tsing, ge-he yü Zông-ti z nyih-sing, tsih-z li-lu feh ts'ing.

> 2 我做渠許對證，渠許爲上帝是熱心，只是理路弗清。

·3 Ge-he feh hyiao-teh Zông-ti-keh kong-nyi, siang lih-ding z-keh kong-nyi, ziu feh voh Zông-ti-keh kong-nyi.

> 3 渠許弗曉得上帝個公義，想立定自個公義，就弗服上帝個公義。

·4 Kyi-toh z leh-fæh-keh kyih-kw'eng, peh væn-pah siang-sing cü-ts hao teh-djôh kong-nyi.

> 4 基督是律法個結❓，畀凡百相信主子好得着公義。

·5 Mo-si kông jong leh-fæh le-keh kong-nyi, “I keh-sih z-kön cü-ts, ze-ü keh-sih z-kön we weh.” [Lv.18.5.]

> 5 摩西講從律法來個公義，“依箇些事幹主子，在於箇些事幹會活。”

·6 Dæn-z jong siang-sing le-keh kong-nyi kông, “Ng sing-li hyiao kông, ‘Kæh-nying we sing-zông t'in?’ (ziu-z iao peh Kyi-toh ta-lôh-le;)

> 6 但是從相信來個公義講，“爾心裏{=休要}講，‘何人會升上天？’（就是要畀基督帶落來；）

·7 'oh-tsia, ‘Kæh-nying we kông-lôh ing-s?’ (ziu-z iao peh Kyi-toh jong s-nying cong-yiang ta-zông-le.)

> 7 或者，‘何人會降落陰司？’（就是要畀基督從死人中央帶上來。）

·8 Z tsa kông-fæh? ‘Keh dao-li z teh ng lin-gying, ze ng k'eo-li, ze ng sing-li:’ [Sm.30.12-14.]” ziu-z ngô-he su djün siang-sing-keh dao-li;

> 8 是怎講法？‘箇道理是搭爾連近，在爾口裏，在爾心裏：’”就是我許所傳相信個道理；

·9 ng ziah k'eo-li tsiao-nying Yia-su z Cü, sing-li siang-sing Zông-ti peh Ge jong s-nying cong-yiang weh-cün-le, ziu hao teh-djôh kyiu:

> 9 爾若口裏招認耶穌是主，心裏相信上帝畀渠從死人中央活轉來，就好得着救：

·10 ing-yü sing-li siang-sing hao teh-djôh kong-nyi; k'eo-li tsiao-nying hao teh kyiu.

> 10 因爲心裏相信好得着公義；口裏招認好得救。

·11 Sing-shü kông, “Væn-pah siang-sing Ge cü-ts fe 'ôh-nying-siang.” [Y.28.16.]

> 11 聖書講，“凡百相信渠主子{=弗會}惡人相。”

·12 Yiu-t'a nying Hyi-læh nying z m-kao feng-pih; cong-nying-keh doh-ih-yü Cü, yiu fu-coh-keh eng-yü s-peh væn-pah gyiu Ge cü-ts:

> 12 猶太人希臘人是無告分別；衆人個獨一位主，有富足個恩惠賜畀凡百求渠主子：

·13 ing-yü “væn-pah gyiu Cü ming-deo cü-ts hao teh kyiu.” [Iz.2.32.]

> 13 因爲“凡百求主名頭主子好得救。”

·14 Ge-he vong siang-sing Cü, tsa neng-keo gyiu Ge? Vong t'ing-djôh-ku, tsa neng-keo siang-sing Ge? M-nying djün dao-li, tsa neng-keo t'ing-djôh?

> 14 渠許朆相信主，怎能夠求渠？朆聽着過，怎能夠相信渠？無人傳道理，怎能夠聽着？

·15 M-nying bi ts'a-le, tsa neng-keo djün dao-li? Ziang yiu sia-lôh, “Djün 'o-bing foh-ing, pao hao sing-sih cü-ts, ge-keh kyiah tsa hao!” [Y.52.7.]

> 15 無人被差來，怎能夠傳道理？像有寫落，“傳和平福音，報好信息主子，渠個腳怎好！”

·16 Tsih-z ge-he feh-z tu t'ing foh-ing. Ing-yü Yi-se-ô kông, “Cü, yiu kæh-nying siang-sing ngô-he su djün-keh sing-sih?” [Y.53.1.]

> 16 只是渠許弗是都聽福音。因爲以賽亞講，“主，有何人相信我許所傳個信息？”

·17 Z-t'ih, siang-sing z jong su t'ing-keh sing-sih, su t'ing-keh sing-sih z jong Zông-ti-keh shih-wa.

> 17 是{剔}，相信是從所聽個信息，所聽個信息是從上帝個說話。

·18 Ngô kông, Ge-he vong t'ing-ku feh? Z t'ing-ku. “Ge-he-keh sing-ing yi-kying 'ang-pin t'in-'ô, ge-keh shih-wa yi-kying djün tao di-keh zing-deo.” [S.19.4.]

> 18 我講，渠許朆聽過弗？是聽過。“渠許個聲音已經行遍天下，渠個說話已經傳到地個盡頭。”

·19 Ngô kông, Yi-seh-lih nying ky'i feh hyiao-teh? Ky'i-deo Mo-si kông, “Ngô peh ih-ke sön-feh-teh koh-veng kyih-dong ng-he tu-gyi sing; ah we peh ih-ke nge-beng koh-veng kyih-dong ng-he nu-ky'i.” [Sm.32.21.]

> 19 我講，以色列人豈弗曉得？起頭摩西講，“我畀一個算弗得國{?分}激動爾許妒忌心；也會畀一個呆笨國{?分}激動爾許怒氣。”

·20 Yi-se-ô fông do tæn, kông, “Vong le zing Ngô cü-ts, Ngô peh ge-he p'ong-djôh; vong le t'ao-sing Ngô cü-ts, Ngô hyin-c'ih peh ge-he.” [Y.65.1.]

> 20 以賽亞放大膽，講，“朆來尋我主子，我畀渠許碰着；朆來討信我主子，我顯出畀渠許。”

·21 Kông-tao Yi-seh-lih nying, ge kông, “Ngô tsing-nyih long-c'ih siu, tsiao feh i-jing gyiang-bin-keh pah-sing.” [Y.65.2.]

> 21 講到以色列人，渠講，“我整日{隆}出手，招弗依順強辯個百姓。”


## Lm. 11.

> Lm. 11.

**_1 Zông-ti vong tön-gao cong Yi-seh-lih pah-sing. 7 Yiu-sih dziao-le, shü-tsih gyi-yü ngang sing-dziang. 16 Yiu sô-mông ge-he we siang-sing. 18 Bih-koh nying m-c'ü mông ge-he feh ky'i: 28 ing-yü z ing-hyü ge-he we teh kyiu. 33 Zông-ti-keh sing-p'ön ts'eng-feh-tao._**

> **_1 上帝朆斷爻衆以色列百姓。7 有些召來，雖只其餘硬心腸。16 有奢望渠許會相信。18 別國人無處望渠許弗起：28 因爲是應許渠許會得救。33 上帝個審判忖弗到。_**

·1 NGÔ kông, Zông-ti tön-gao Ge pah-sing feh? Tön-wu feh-z. Ing-yü ngô z-kyi ah z Yi-seh-lih nying, Ô-pah-læh-hön-keh 'eo-de, Bin-ngô-ming-keh ts-p'a.

> 1 我講，上帝斷爻渠百姓弗？斷乎弗是。因爲我自己也是以色列人，亞伯拉罕個後代，便雅憫個支派。

·2 Zông-ti vong tön-gao Ge su yü-sin hyiao-teh-keh pah-sing. Ng-he ky'i feh hyiao-teh Sing-shü kông-tao Yi-li-ô tsa kông? Ge ze Zông-ti min-zin kao Yi-seh-lih nying, kông,

> 2 上帝朆斷爻渠所預先曉得個百姓。爾許豈弗曉得聖書講到以利亞怎講？渠在上帝面前告以色列人，講，

·3 “Cü, ge-he sæh-gao Ng-keh sin-ts-nying, leo-gao Ng-keh tsi-dæn: tsih dzing ngô doh-ke, wæ iao meo-'e ngô sing-ming.” [1 W.19.10.]

> 3 “主，渠許殺爻爾個先知人，摟爻爾個祭壇：只剩我獨個，還要謀害我性命。”

·4 Dæn-z Zông-ti tsa-sang we-teh ge? Ge kông, “Ngô yü Z-kyi liu ts'ih-ts'in nying, kyiah-kw'e-deo vong gyü-lôh pa Pô-lih ku.” [1 W.19.18.]

> 4 但是上帝怎生回答渠？渠講，“我爲自己留七千人，腳盔頭朆跪落拜巴力過。”

·5 Yin-ze ah yiu nying dzing-gao tsiao eng-yü su t'iao-shün.

> 5 現在也有人剩爻照恩惠所挑選。

·6 Ziah k'ao-djôh eng-yü, ziu feh-z c'ih-ü 'ang-yü: feh-zin eng-yü sön-feh-teh eng-yü. Ziah-z c'ih-ü 'ang-yü, ziu feh-z eng-yü: feh-zin 'ang-yü sön-feh-teh 'ang-yü.

> 6 若靠着恩惠，就弗是出於行爲：弗然恩惠算弗得恩惠。若是出於行爲，就弗是恩惠：弗然行爲算弗得行爲。

·7 Keh z tsa-sang? Yi-seh-lih nying su cü-gyiu, vong teh-djôh: tsih-yiu t'iao-shün cü-ts teh-djôh, gyi-yü tu tso ngang-sing-dziang:

> 7 箇是怎生？以色列人所追求，朆得着：只有挑選主子得着，其餘都做硬心腸：

·8 ziang yiu sia-lôh, “Zông-ti peh ge-he sing mong-tong, ngæn feh neng mông, ng-tô feh neng t'ing, ih-dzih tao kying-nying.” [Y.29.10;Sm.29.4.]

> 8 像有寫落，“上帝畀渠許心懵懂，眼弗能望，耳朵弗能聽，一直到今日。”

·9 Da-bih kông, “Dæn-nyün ge-he zo-zih pin tso ky'ün-t'ao, teh lo-mông, yiu pæn-kyiah wæn-pao-keh meh-z;

> 9 大闢講，“但願渠許坐席變做圈套，搭羅網，有扳腳還報個物事；

·10 dæn-nyün ge-he ngæn tsao-lao, peh ge feh neng mông, ge-he pe-tsih keo-lao dziang dzih-feh-ky'i.” [S.69.22,23.]

> 10 但願渠許眼罩牢，畀渠弗能望，渠許背脊{佝}牢長直弗起。”

·11 Ngô ziu kông, Ge-he pæn-tih yü iao ge tih-tao feh? Tön-wu feh-z: tsih-z yü ge-he dzæn-c'ü kyiu-sing z ling-djôh bih-koh nying, ziu hao “kyih-ky'i ge-he tu-gyi sing.” [Sm.32.21.]

> 11 我就講，渠許扳跌爲要渠跌倒弗？斷乎弗是：只是爲渠許賺處救星是臨着別國人，就好“激起渠許妒忌心。”

·12 Ge-he dzæn-c'ü ziah peh t'in-'ô fu-coh, ge-he ky'üih-siao peh bih-koh nying fu-coh; 'o-hyüông ge-he mön-coh?

> 12 渠許賺處若畀天下富足，渠許缺少畀別國人富足；何況渠許滿足？

·13 Ngô z teh ng-he bih-koh nying kông. Ngô kyi-zin z bih-koh nying-keh s-du, ngô kying-djong z-keh tsih-veng:

> 13 我是搭爾許別國人講。我既然是別國人個使徒，我敬重自個職分：

·14 'oh-tsia hao yüong zah-m fông-fæh “kyih-dong” ngô ts'ing kweh-joh nying-keh “tu-gyi,” nen-cong hao kyiu kyi-ke.

> 14 或者好用甚麼方法“激動”我親骨肉人個“妒忌，”內中好救幾個。

·15 Ge-he bi tön-gao ziah-z peh t'in-'ô 'o-moh; ge-he bi siu-liu, ky'i feh-z ziang s-nying veo-weh?

> 15 渠許被斷爻若是畀天下和睦；渠許被收留，豈弗是像死人復活？

·16 Hyin-sing-keh mah-feng kyi-zin z sing-zin, 'eh-dön ah z-t'ih: keng-deo ziah-z sing-zin, jü-ts ah z-t'ih.

> 16 獻新個麥粉既然是聖善，合團也是{剔}：根頭若是聖善，樹枝也是{剔}。

·17 Jü-ts ziah yiu-sih dön-gao, ng, su-zông z yia kæn-læn jü, ze ge-he cong-yiang tsih-zông, jü-de teh-djôh kæn-læn jü-keng-keh tsiang-shü;

> 17 樹枝若有些斷爻，爾，素常是野橄欖樹，在渠許中央接上，聚隊得着橄欖樹根個漿水；

·18 hyiao z-kyi la-t'in mông keh-sih jü-ts feh ky'i: ng ziah iao la-t'in, ing-ke ts'eng, feh-z keng-deo k'ao ng, z ng k'ao keng-deo.

> 18 {=休要}自己賴天望箇些樹枝弗起：爾若要賴天，應該忖，弗是根頭靠爾，是爾靠根頭。

·19 Ng we kông, “keh-sih jü-ts dön-gao, hao peh ngô tsih-zông.”

> 19 爾會講，“箇些樹枝斷爻，好畀我接上。”

·20 Nyün-z; ge-he dön-gao z yü feh siang-sing, ng gyi-lao z yü siang-sing. Hyiao sing-kao-ky'i-ngao, fæn-cün ing-ke p'ô-gyü:

> 20 {?原}是；渠許斷爻是爲弗相信，爾徛牢是爲相信。{=休要}心高氣傲，反轉應該怕懼：

·21 ing-yü Zông-ti kyi-zin feh kw'ön-shü sang-zing-keh jü-ts, Ge ah fe kw'ön-shü ng.

> 21 因爲上帝既然弗寬恕生成個樹枝，渠也{=弗會}寬恕爾。

·22 Ng mông, Zông-ti-keh z-pe teh nyin-kying: yü tih-tao cü-ts, z nyin-kying; yü ng, z z-pe; ziah-z ng dziang i-k'ao Ge z-pe, feh-zin ng ah iao tsôh-gao.

> 22 爾望，上帝個慈悲搭嚴禁：爲跌倒主子，是嚴禁；爲爾，是慈悲；若是爾長依靠渠慈悲，弗然爾也要斫爻。

·23 Ge-he ziah feh tao-kyiah feh siang-sing, 'eo-le yi we tsih-zông: ing-yü Zông-ti z neng-keo peh ge tse tsih-zông.

> 23 渠許若弗到腳弗相信，後來又會接上：因爲上帝是能夠畀渠再接上。

·24 Ng peng-le z jong yia kæn-læn jü tsôh-lôh, feh tsiao ng z-kyi ti-ts tsih ze hao kæn-læn jü zông: 'o-hyüông keh-sih peng-le z hao kæn-læn jü-keh jü-ts, feh kah-nga tsih-zông ge-z-keh kæn-læn jü?

> 24 爾本來是從野橄欖樹斫落，弗照爾自己底子接在好橄欖樹上：何況箇些本來是好橄欖樹個樹枝，弗格外接上渠自個橄欖樹？

·25 Hyüong-di, ngô feh iao ng-he feh ming-bah keh ao-miao z-kön, sang-teh z sön z ts'ong-ming, ziu-z Yi-seh-lih nying yiu kyi-feng ngang-sing-dziang, teng-tao bih-koh nying su-moh mön-coh:

> 25 兄弟，我弗要爾許弗明白箇奧妙事幹，省得自算自聰明，就是以色列人有幾分硬心腸，等到別國人數目滿足：

·26 z-t'ih, cong Yi-seh-lih nying ah we teh-djôh kyiu: ziang yiu sia-lôh, “Yiu Kyiu-cü jong Shing-sæn c'ih-le, Ge we djü-gao Ngô-kôh-keh ze-ôh:

> 26 是{剔}，衆以色列人也會得着救：像有寫落，“有救主從郇山出來，渠會除爻雅各個罪惡：

·27 ping-ts'ia Ngô djü-gao ge-he ze z-'eo we teh ge-he lih keh iah.” [Y.59.20,21;27.9.]

> 27 幷且我除爻渠許罪時候會搭渠許立箇約。”

·28 Tsiao foh-ing mông-le, yü ng-he yün-ku ge-he z dziu-dih: tsiao t'iao-shün mông-le, yü tsu-tsong yün-ku ge-he z bi c'ong-e.

> 28 照福音望來，爲爾許緣故渠許是仇敵：照挑選望來，爲祖宗緣故渠許是被寵愛。

·29 Ing-yü Zông-ti 'oh-tsia s-eng, 'oh-tsia dziao nying, fe fæn-hwe.

> 29 因爲上帝或者賜恩，或者召人，{=弗會}反悔。

·30 Ziang ng zin-deo feh i-jing Zông-ti, yin-ze yü ge-he feh i-jing, ng-he z teh-djôh e-lin,

> 30 像爾前頭弗依順上帝，現在爲渠許弗依順，爾許是得着哀憐，

·31 z-t'ih, ge-he yin-ze ah z feh i-jing, peh ge yü ng-he su teh-djôh-keh e-lin ah hao teh-djôh e-lin.

> 31 是{剔}，渠許現在也是弗依順，畀渠爲爾許所得着個哀憐也好得着哀憐。

·32 Zông-ti peh cong-nying yü-tsing ze feh i-jing li-min, hao e-lin cong-nying.

> 32 上帝畀衆人圍進在弗依順裏面，好哀憐衆人。

·33 Zông-ti-keh fu-coh, teh ts'ong-ming, teh ts-sih, ao-miao vu-gyüong! Ge-keh sing-p'ön ts'eng-feh-tao; Ge-keh lu cü-gyiu feh-le!

> 33 上帝個富足，搭聰明，搭知識，奧妙無窮！渠個審判忖弗到；渠個路追求弗來！

·34 “Kæh-nying hao hyiao-teh Cü-keh sing-siang? Ge teh kæh-nying siang-liang ku feh?” [Y.40.13.]

> 34 “何人好曉得主個心想？渠搭何人商量過弗？”

·35 “Kæh-nying yiu zah-m sin peh Cü, iao Cü pao-wæn ge?” [Ip.41.11.]

> 35 “何人有甚麼先畀主，要主報還渠？”

·36 Ing-yü væn-pah peng-le ze-ü Ge, c'ih-ü Ge, kyü-ü Ge. Dæn-nyün yüong-wa üong-yün kyü peh Ge. Ô-meng.

> 36 因爲凡百本來在於渠，出於渠，歸於渠。但願榮華永遠歸畀渠。亞門。


## Lm. 12.

> Lm. 12.

**_1 Ziu Zông-ti z-pe cü-ts ing-ke peh Ge cong-i. 3 M-yiu nying hao ku-yü ming-veng z tseng z do, 6 dæn-z kôh-nying iao tsiao su teh-djôh-keh eng-s tso. 9 Zing-e teh bih-yiang hao z-kön z ngô-he-keh ming-veng. 19 Zông-ti feh iao ngô-he z sing z-keh ün._**

> **_1 受上帝慈悲主子應該畀渠中意。3 無有人好過于名分自尊自大，6 但是各人要照所得着個恩賜做。9 仁愛搭別樣好事幹是我許個名分。19 上帝弗要我許自伸自個冤。_**

·1 HYÜONG-DI, ngô yü Zông-ti-keh z-pe, ky'ün ng-he hyin-zông z-keh kyi-sing tso ling-weh, sing-zin, Zông-ti su hwön-hyi-keh tsi-veh, keh z tsiao-li voh-z Zông-ti.

> 1 兄弟，我爲上帝個慈悲，勸爾許獻上自個{己}身做靈活，聖善，上帝所歡喜個祭物，箇是照理服事上帝。

·2 Ng-he feh-k'o tsiao yin-ze z-si-keh yiang-sih: z iao ke-pin ts'oh-sing-keh sing, peh ng-he hao bin-c'ih Zông-ti-keh ting hao, su hwön-hyi, jün-bi-keh ts-i.

> 2 爾許弗可照現在時世個樣式：是要改變簇新個心，畀爾許好辨出上帝個頂好，所歡喜，全備個旨意。

·3 Ngô k'ao-djôh su s-peh ngô eng-yü teh ng kôh-nying kông, Hyiao ku-yü ming-veng z tseng z do; ing-ke zeng 'eh-li-keh sing-siang, kôh-nying tsiao Zông-ti su feng peh ge to-siao siang-sing-keh sing.

> 3 我靠着所賜畀我恩惠搭爾各人講，{=休要}過于名分自尊自大；應該存合理個心想，各人照上帝所分畀渠多少相信個心。

·4 Ziang ngô-he sing-zông yiu hyü-to pah-t'i, keh-sih pah-t'i m-yiu tso-yiang yüong-dziang:

> 4 像我許身上有許多百體，箇些百體無有{佐}樣用場：

·5 ngô-he hyü-to nying ze-ü Kyi-toh ah z ih-ke kyi-sing, kôh-nying jü-de tso pah-t'i.

> 5 我許許多人在於基督也是一個{己}身，各人聚隊做百體。

·6 Su-i, tsiao su s-peh ngô-he-keh eng-yü kôh-nying yiu kôh-yiang eng-s, 'oh-tsia tso sin-ts, ing-ke tsiao siang-sing tso sin-ts-nying;

> 6 所以，照所賜畀我許個恩惠各人有各樣恩賜，或者做先知，應該照相信做先知人；

·7 'oh-tsia tso bæn-z, ing-ke bæn-z; 'oh-tsia kao-hyüing, ing-ke kao-hyüing;

> 7 或者做辦事，應該辦事；或者教訓，應該教訓；

·8 'oh-tsia ky'ün-hwa, ing-ke ky'ün-hwa: tsiu-tsi, iao tsing-sing; tsiao-kwön z-kön, iao gying-lih; tso hao-z, iao kao-hying.

> 8 或者勸化，應該勸化：賙濟，要真心；照管事幹，要勤力；做好事，要高興。

·9 Zing-e feh-k'o hyü-kô. Iao ky'i-'eng ôh-z; ts'ing-gying zin-z.

> 9 仁愛弗可虛假。要氣恨惡事；親近善事。

·10 E-sih hyüong-di, iao ts'ih-sing jü-de siang-e; tseng-kying iao jü-de t'e-tseng.

> 10 愛惜兄弟，要切心聚隊相愛；尊敬要聚隊推尊。

·11 Iao gying-lih, feh-k'o læn-du; iao nyih-sing voh-z Cü;

> 11 要勤力，弗可懶惰；要熱心服事主；

·12 zeng sô-mông iao kao-hying; ziu wæn-næn iao zing-ne; tso tao-kao iao zeng dziang-yün-ts-sing;

> 12 存奢望要高興；受患難要忍耐；做禱告要存長遠之心；

·13 iao kyüong-ing sing-du-keh yüong-dziang; tsih-de nying-k'ah iao ing-gying.

> 13 要供應聖徒個用場；接待人客要慇懃。

·14 Pih-næn ng-he cü-ts, iao coh-foh ge; iao coh-foh, feh-k'o tsiu-mô.

> 14 逼難爾許主子，要祝福渠；要祝福，弗可咒罵。

·15 Teh kao-hying cü-ts jü-de kao-hying, teh k'oh cü-ts jü-de k'oh.

> 15 搭高興主子聚隊高興，搭哭主子聚隊哭。

·16 Ng-he iao dong-sing-'eh-i. Hyiao z tseng z do, z iao teh ti-vi nying dong-'ang-dong-zo. Hyiao z tsôh ts'ong-ming.

> 16 爾許要同心合意。{=休要}自尊自大，是要搭低微人同行同坐。{=休要}自作聰明。

·17 Hyiao yi ôh pao ôh. Iao liu-sing tso cong-nying sön zin-z.

> 17 {=休要}以惡報惡。要留心做衆人算善事。

·18 Ziah tso-teh-le, zing z-kyi lih-liang, iao 'o-moh cong-nying.

> 18 若做得來，盡自己力量，要和睦衆人。

·19 Ts'ing-e-keh hyüong-di, hyiao z  sing z-keh ün, iao t'e-nyiang nu-ky'i: ing-yü sia-lôh, “Cü kông, ‘Sing-ün ze Ngô; Ngô we wæn-pao.’” [Sm.32.35.]

> 19 親愛個兄弟，{=休要}自伸自個冤，要推讓怒氣：因爲寫落，“主講，‘伸冤在我；我會還報。’”

·20 Su-i ng-keh ün-kô ziah du-hæh, hao peh ge ky'üoh; k'eo-k'eh, hao peh ge hæh: z-t'ih tso fæh, k'o-pi yüong t'æn ho te ze ge deo-zông.” [Tn.25.21,22.]

> 20 所以爾個冤家若肚{瞎}，好畀渠喫；口渴，好畀渠喝：是{剔}做法，可比用炭火堆在渠頭上。”

·21 Hyiao bi ôh-z tang-shü, iao yüong zin-z tang-ying ôh-z.

> 21 {=休要}被惡事打輸，要用善事打贏惡事。


## Lm. 13.

> Lm. 13.

**_1 Iao kyü-voh kwön-fu, pah-yiang ming-veng z-kön iao i-jing ge. 8 Zing-e z tso-zing leh-fæh. 11 T'ön-ky'üoh, t'ön-tsiu, teh bih-yiang heh-ön z-kön tu z teh eng-yü feh siang-'eh._**

> **_1 要歸服官府，百樣名分事幹要依順渠。8 仁愛是做成律法。11 貪喫，貪酒，搭別樣黑暗事幹都是搭恩惠弗相合。_**

·1 Ze-zông yiu gyün-ping cü-ts, væn-pah nying tu ing-ke voh ge: ing-yü m-yiu gyün-ping feh-z jong Zông-ti le; yiu gyün-ping-keh tu z Zông-ti sih-lih.

> 1 在上有權柄主子，凡百人都應該服渠：因爲無有權柄弗是從上帝來；有權柄個都是上帝設立。

·2 Su-i ti-dih yiu gyün-ping cü-ts z ti-dih Zông-ti-keh 'ao-ling: ti-dih cü-ts pih-ding ding-ze.

> 2 所以抵敵有權柄主子是抵敵上帝個號令：抵敵主子必定定罪。

·3 Hao 'ang-yü feh yüong p'ô kwön-fu, feh hao 'ang-yü ing-ke p'ô ge. Ng iao feh p'ô yiu gyün-ping cü-ts feh? iao 'ang zin, ziu we teh-djôh ge ts'ing-tsæn:

> 3 好行爲弗用怕官府，弗好行爲應該怕渠。爾要弗怕有權柄主子弗？要行善，就會得着渠稱讚：

·4 ing-yü ge z Zông-ti-keh yüong-nying, peh ng yiu hao-c'ü. Ng ziah tsôh-ôh, ing-ke p'ô ge: ing-yü ge feh-z k'ong-deo tsih-tsông sang-sæh-ts-gyün: ge z Zông-ti-keh yüong-nying, hao sing-ün ying-væh tsôh-ôh cü-ts.

> 4 因爲渠是上帝個用人，畀爾有好處。爾若作惡，應該怕渠：因爲渠弗是空頭接掌生殺之權：渠是上帝個用人，好伸冤刑罰作惡主子。

·5 Su-i pih iao voh ge, fi-tæn yü nu-ky'i, yi z yü liang-sing.

> 5 所以必要服渠，非單爲怒氣，又是爲良心。

·6 Yü-ts ng-he ah ing-ke wön din-liang; ing-yü ge-he z tso Zông-ti-keh yüong-nying, cün-kwön keh z-kön.

> 6 爲之爾許也應該完田糧；因爲渠許是做上帝個用人，專管箇事幹。

·7 Ing-ke peh nying ziu peh ge: ing-ke din-liang, wön ge din-liang; ing-ke shü-din, neh ge shü-din; ing-ke p'ô-gyü, p'ô-gyü ge; ing-ke kying-djong, kying-djong ge.

> 7 應該畀人就畀渠：應該田糧，完渠田糧；應該稅鈿，納渠稅鈿；應該怕懼，怕懼渠；應該敬重，敬重渠。

·8 Hyiao ky'in bih-ke tsiang, tsih-yiu siang-e-keh tsiang: ing-yü e-sih bih-nying cü-ts z tso-zing leh-fæh.

> 8 {=休要}欠別個賬，只有相愛個賬：因爲愛惜別人主子是做成律法。

·9 Ziu-z, “Feh-k'o kæn-ying, Feh-k'o sæh nying, Feh-k'o t'eo-dao, Feh-k'o tso kô kyin-tsing, Feh-k'o sang t'ön-sing,” [C.20.13-17.] 'oh-tsia yiu zah-m bih-diao ka-ming, tu ze-ü keh shih-wa pao-kwæh ze-nen, ziu-z, “Ing-ke e-sih ling-sô teh z-kyi ih-yiang.” [Lv.19.18.]

> 9 就是，“弗可姦淫，弗可殺人，弗可偷盜，弗可做假見證，弗可生貪心，”或者有甚麼別條誡命，都在於箇說話包括在內，就是，“應該愛惜鄰舍搭自己一樣。”

·10 Zing-e fe 'e ling-sô: su-i zing-e z tso-zing leh-fæh.

> 10 仁愛{=弗會}害鄰舍：所以仁愛是做成律法。

·11 Z-t'ih tso-fæh, ing-yü hyiao-teh yin-ze z ngô-he ing-ke kw'eng-sing z-'eo: ngô-he kyiu-sing yin-ze pi ky'i-ts'u siang-sing z-'eo wæ gying.

> 11 是{剔}做法，因爲曉得現在是我許應該睏醒時候：我許救星現在比起初相信時候還近。

·12 Heh-yia yi-kying kw'a ku-k'e, t'in kw'a liang: ngô-he ing-ke t'eh-gao heh-ön-keh 'ang-yü, tsiah-zông kwông-ming-keh kw'e-kæh.

> 12 黑夜已經快過去，天快亮：我許應該脫爻黑暗個行爲，着上光明個盔甲。

·13 Ing-ke ziang nyih-li, tön-tsing tso-nying; hyiao lön-ky'üoh-lön-yüong, tsiu-cü-wu-du, hyiao ying-lön, wang-li, tsang-teo teh tu-gyi.

> 13 應該像日裏，端正做人；{=休要}亂喫亂用，酒醉糊塗，{=休要}淫亂，{?橫}{?理}，爭鬥搭妒忌。

·14 Z iao tsiah-zông Cü Yia-su Kyi-toh; feh-k'o liu-sing nyüoh-sing, i-jing ge s-yüoh.

> 14 是要着上主耶穌基督；弗可留心肉身，依順渠私慾。


## Lm. 14.

> Lm. 14.

**_1 Nying feh ing-ke yü feh iao-kying z-kön ding bih-nying-keh ze; 13 dæn-z iao liu-sing, feh iao peh bih-nying pæn-tih: 15 ing-yü s-du bin-ming z feh 'eh-djôh Zông-ti-keh dao-li._**

> **_1 人弗應該爲弗要緊事幹定別人個罪；13 但是要留心，弗要畀別人扳跌：15 因爲使徒辯明是弗合着上帝個道理。_**

·1 SIANG-SING-KEH sing nyün-ziah cü-ts yüong siu-liu ge, tsih-z hyiao bin-leng su nyi-'oh z-kön.

> 1 相信個心軟弱主子用收留渠，只是{=休要}辯論所疑惑事幹。

·2 Yiu nying siang-sing pah-yiang meh-z tu hao ky'üoh: tsih-z nyün-ziah cü-ts we ky'üoh su.

> 2 有人相信百樣物事都好喫：只是軟弱主子會喫素。

·3 Ky'üoh cü-ts hyiao k'ön-ky'ing feh ky'üoh cü-ts; feh ky'üoh cü-ts hyiao p'i-bing ky'üoh cü-ts; ing-yü Zông-ti yi-kying siu-liu ge.

> 3 喫主子{=休要}看輕弗喫主子；弗喫主子{=休要}批評喫主子；因爲上帝已經收留渠。

·4 Ng z zao-teh nying hao p'i-bing bih-ke-keh yüong-nying? Ge 'oh gyi-lao 'oh tih-tao, tu ze-ü ge-z-keh cü-nying-kô. Ge ah pih-ding gyi-lao; ing-yü Zông-ti neng-keo peh ge gyi-lao.

> 4 爾是{唣}{得}人好批評別個個用人？渠或徛牢或跌倒，都在於渠自個主人家。渠也必定徛牢；因爲上帝能夠畀渠徛牢。

·5 Yiu nying tseng-djong ih-ke nyih-ts hao-jü bih-ke nyih-ts; yiu nying sön nyih-nyih tu ih-yiang. Kôh-nying z-keh sing iao lih-ding-cü-i.

> 5 有人尊重一個日子好如別個日子；有人算日日都一樣。各人自個心要立定主意。

·6 Siu nyih-ts cü-ts z yü Cü siu: feh siu nyih-ts cü-ts ah z yü Cü feh siu. Ky'üoh cü-ts z yü Cü ky'üoh, kön-zia Zông-ti; feh ky'üoh cü-ts z yü Cü feh ky'üoh, ah kön-zia Zông-ti.

> 6 守日子主子是爲主守：弗守日子主子也是爲主弗守。喫主子是爲主喫，感謝上帝；弗喫主子是爲主弗喫，也感謝上帝。

·7 Ing-yü ngô-he m-yiu nying yü z-kyi weh, ah m-yiu nying yü z-kyi s.

> 7 因爲我許無有人爲自己活，也無有人爲自己死。

·8 Ziah-z weh, z yü Cü weh; s, ah z yü Cü s: su-i, feh-leng weh, feh-leng s, ngô-he z Cü-keh nying.

> 8 若是活，是爲主活；死，也是爲主死：所以，弗論活，弗論死，我許是主個人。

·9 Ing-yü Kyi-toh yü keh-t'ih s, tse weh, peh Ge hao tso s-nying teh weh-nying-keh Cü.

> 9 因爲基督爲箇{剔}死，再活，畀渠好做死人搭活人個主。

·10 Ng tsa-sang p'i-bing ng-keh hyüong-di? wæ-yiu ng tsa-sang k'ön-ky'ing ng-keh hyüong-di? Ing-yü ngô-he tu iao gyi ze Kyi-toh fæh-dông-zin.

> 10 爾怎生批評爾個兄弟？還有爾怎生看輕爾個兄弟？因爲我許都要徛在基督法堂前。

·11 Ing-yü yiu sia-lôh; “CÜ kông, ‘Ngô z üong-weh-keh Zông-ti, væn-pah kyiah-kw'e-deo pih-ding gyü-lôh ze Ngô min-zin, væn-pah k'eo-zih pih-ding tsæn-mi Zông-ti.’” [Y.45.23.]

> 11 因爲有寫落；“主講，‘我是永活個上帝，凡百腳盔頭必定跪落在我面前，凡百口舌必定讚美上帝。’”

·12 Su-i, ngô-he tu iao tao Zông-ti min-zin sön z-keh tsiang.

> 12 所以，我許都要到上帝面前算自個賬。

·13 Su-i yi-'eo hyiao ng p'i-bing ngô, ngô p'i-bing ng: neng-ts k'ô-ding-cü-i, feh peh pæn-tih-keh teh yiu kwæn-nge-keh meh-z, pa ze hyüong-di min-zin.

> 13 所以以後{=休要}爾批評我，我批評爾：寗之揢定主意，弗畀扳跌個搭有關礙個物事，擺在兄弟面前。

·14 Ngô ze-ü Cü Yia-su hyiao-teh, ah z k'ôh-zih, m-yiu ih-yiang meh-z ge-z feh kyih-zing: tsih-yiu sön keh-yiang feh kyih-zing cü-ts, yü ge z feh kyih-zing.

> 14 我在於主耶穌曉得，也是確實，無有一樣物事渠自弗潔淨：只有算箇樣弗潔淨主子，爲渠是弗潔淨。

·15 Ng-keh hyüong-di ziah yü ng-keh ky'üoh-zih iu-zeo, ng ziu-z feh tsiao zing-e tso nying. Kyi-toh z de ge s, ng hyiao yü ng-keh ky'üoh-zih peh ge mih-vông.

> 15 爾個兄弟若爲爾個喫食憂愁，爾就是弗照仁愛做人。基督是代渠死，爾{=休要}爲爾個喫食畀渠滅亡。

·16 Ng-keh zin-z hyiao peh bih-ke hyü-pông:

> 16 爾個善事{=休要}畀別個毀謗：

·17 ing-yü Zông-ti-keh koh feh ze-ü ky'üoh-hæh, z ze-ü kong-nyi, 'o-bing, teh Sing-Ling-keh kw'a-lôh.

> 17 因爲上帝個國弗在於喫喝，是在於公義，和平，搭聖靈個快樂。

·18 Keh-yiang-ts voh-z Kyi-toh cü-ts, z Zông-ti su hwön-hyi, ah z nying su ts'ing-tsæn.

> 18 箇樣子服事基督主子，是上帝所歡喜，也是人所稱讚。

·19 Su-i keh-sih kwæn-yü 'o-moh teh jü-de zing-ziu teh-'ang z-kön, ngô-he ing-ke cü-gyiu ge.

> 19 所以箇些關于和睦搭聚隊成就德行事幹，我許應該追求渠。

·20 Hyiao yü ky'üoh-zih wa-gao Zông-ti-keh sang-weh. Pah-yiang meh-z tu z kyih-zing; tsih-z ky'üoh-keh cü-ts, ziah ta-li bih-nying pæn-tih, ge yiu ze.

> 20 {=休要}爲喫食壞爻上帝個生活。百樣物事都是潔淨；只是喫個主子，若帶{累}別人扳跌，渠有罪。

·21 Ziah-z ky'üoh hweng, hæh tsiu, 'oh-tsia jü-bin zah-m z-kön, peh ng-keh hyüong-di pæn-tih, yü ge yiu kwæn-nge, 'oh-tsia tsông ge nyün-ziah, wæ-z feh tso hao.

> 21 若是喫葷，喝酒，或者隨便甚麼事幹，畀爾個兄弟扳跌，爲渠有關礙，或者妝渠軟弱，還是弗做好。

·22 Ng yiu siang-sing-keh sing feh? Ze Zông-ti min-zin z-kyi siu-lao. Nying z-kyi sön hao tso-keh z-kön, z-kyi m-kao tsah-væh, ziu yiu foh.

> 22 爾有相信個心弗？在上帝面前自己守牢。人自己算好做個事幹，自己無告責罰，就有福。

·23 Dæn-z nyi-sing cü-ts, ziah-z ky'üoh z yi-kying ding-ze; ing-yü feh-z c'ih-ü siang-sing: væn-pah feh-z c'ih-ü siang-sing tu z ze.

> 23 但是疑心主子，若是喫是已經定罪；因爲弗是出於相信：凡百弗是出於相信都是罪。


## Lm. 15.

> Lm. 15.

**_1 Kông-gyiang cü-ts ing-ke tæn-tông nyün-ziah cü-ts. 2 Ngô-he feh ing-ke tæn peh z-kyi cong-i, 3 ing-yü Yia-su feh peh Z-kyi cong-i, 7 dæn-z iao jü-de siu-liu, ziang Kyi-toh siu-liu ngô-he, 8 feh-leng Yiu-t'a nying, bih-koh nying. 15 Pao-lo fông-tæn sia sing peh ge, 28 yi ing-zing we kyin ge-he, 30 ky'ün ge-he de ge gyiu Zông-ti._**

> **_1 剛強主子應該擔當軟弱主子。2 我許弗應該單畀自己中意，3 因爲耶穌弗畀自己中意，7 但是要聚隊收留，像基督收留我許，8 弗論猶太人，別國人。15 保羅放膽寫信畀渠，28 又應承會見渠許，30 勸渠許代渠求上帝。_**

·1 Ngô-he kông-gyiang cü-ts ing-ke tæn-tông feh kông-gyiang cü-ts-keh nyün-ziah, hyiao tæn-tsih peh z-kyi cong-i.

> 1 我許剛強主子應該擔當弗剛強主子個軟弱，{=休要}單只畀自己中意。

·2 Ngô-he kôh-nying ing-ke 'ang-zin peh ling-sô cong-i, hao zing-ziu ge teh-'ang.

> 2 我許各人應該行善畀鄰舍中意，好成就渠德行。

·3 Ing-yü Kyi-toh ah feh peh Z-kyi cong-i, ziang yiu sia-lôh, “Zôh Ng cü-ts, ge-he zôh-mô shih-wa z ling-djôh Ngô.” [S.69.9.]

> 3 因爲基督也弗畀自己中意，像有寫落，“𧮙爾主子，渠許𧮙罵說話是臨着我。”

·4 Yü-sin sia-lôh shih-wa tu z yü kao-hyüing ngô-he sia, peh ngô-he yüong zing-ne teh Sing-shü-keh ön-yü neng-keo teh-djôh sô-mông.

> 4 預先寫落說話都是爲教訓我許寫，畀我許用忍耐搭聖書個安慰能夠得着奢望。

·5 Dæn-nyün s zing-ne teh ön-yü-keh Zông-ti peh ng-he tu zeng tso-yiang sing-siang ziang Kyi-toh Yia-su:

> 5 但願賜忍耐搭安慰個上帝畀爾許都存{佐}樣心想像基督耶穌：

·6 peh ng-he ih-sing 'eh-k'eo-zi-dong hao tsæn-mi Zông-ti ngô-he Cü Yia-su Kyi-toh-keh Vu-ts'ing.

> 6 畀爾許一心合口齊同好讚美上帝我許主耶穌基督個父親。

·7 Su-i ng-he ing-ke jü-de siu-liu, ziang Kyi-toh siu-liu ng-he, hao kyü yüong-wa peh Zông-ti.

> 7 所以爾許應該聚隊收留，像基督收留爾許，好歸榮華畀上帝。

·8 Ngô kông, Yia-su Kyi-toh yü Zông-ti-keh zing-zih, tso tsiu-keh-li-keh Bæn-z-nying, hao zing-ziu su s-peh tsu-tsong-keh ing-hyü,

> 8 我講，耶穌基督爲上帝個誠實，做周割禮個辦事人，好成就所賜畀祖宗個應許，

·9 yi peh bih-koh nying yü Ge e-lin hao kyü yüong-wa peh Zông-ti; ziang yiu sia-lôh, “Su-i Ngô ze bih-koh nying cong-yiang we tsæn-mi Ng, ko-ts'ông Ng-keh ming-deo.” [S.18.49.]

> 9 又畀別國人爲渠哀憐好歸榮華畀上帝；像有寫落，“所以我在別國人中央會讚美爾，歌唱爾個名頭。”

·10 Wæ-yiu kông, “Ng-he bih-koh nying hao teh Ge-z-keh pah-sing jü-de kw'a-lôh.” [Sm.32.43.]

> 10 還有講，“爾許別國人好搭渠自個百姓聚隊快樂。”

·11 Yi kông, “Ng-he væn-koh, yüong tsæn-mi Cü; ng-he cong pah-sing, tu yüong coh-tsæn Ge.” [S.117.1.]

> 11 又講，“爾許萬國，用讚美主；爾許衆百姓，都用祝讚渠。”

·12 Yi-se-ô yi kông, “Yia-si-keh Keng-deo we c'ih-le, ziu-z keh-yü bi kyü-zông kwön-li bih-koh Cü-ts; bih-koh nying tu we nyiang-vông Ge.” [Y.11.10.]

> 12 以賽亞又講，“耶西個根頭會出來，就是箇位被舉上管理別國主子；別國人都會仰望渠。”

·13 Dæn-nyün s sô-mông-keh Zông-ti we peh ng-he zeng siang-sing-keh sing hao c'ong-mön ih-ts'ih kw'a-lôh bing-ön, peh ng-he sô-mông-keh sing, k'ao-djôh Sing-Ling neng-kön we kah-nga to-ky'i-le.

> 13 但願賜奢望個上帝會畀爾許存相信個心好充滿一切快樂平安，畀爾許奢望個心，靠着聖靈能幹會格外多起來。

·14 HYÜONG-DI, ngô-z k'ao-zih siang-sing ng-he-keh liang-zin mön-coh, yi c'ong-mön ih-ts'ih ts-sih, neng-keo jü-de siang-ky'ün.

> 14 兄弟，我自靠實相信爾許個良善滿足，又充滿一切知識，能夠聚隊相勸。

·15 Dæn-z ngô fông-tæn sia sing peh ng-he hyüong-di, z iao di-sing ng-he, ing-yü Zông-ti s-peh ngô eng-yü,

> 15 但是我放膽寫信畀爾許兄弟，是要提醒爾許，因爲上帝賜畀我恩惠，

·16 hao ze bih-koh nying cong-yiang tso Yia-su Kyi-toh-keh bæn-z-nying, ziang tsi-s bæn Zông-ti foh-ing z-kön, hyin-zông bih-koh nying tso Zông-ti su hwön-hyi-keh tsi-veh, ze-ü Sing-Ling ts'ing-kyih.

> 16 好在別國人中央做耶穌基督個辦事人，像祭司辦上帝福音事幹，獻上別國人做上帝所歡喜個祭物，在於聖靈清潔。

·17 Su-i kông-tao Zông-ti z-kön, ngô ze-ü Kyi-toh Yia-su hao la-t'in.

> 17 所以講到上帝事幹，我在於基督耶穌好賴天。

·18 Ing-yü ngô bih-yiang feh kön kông, tsih kông Kyi-toh tsia ngô sing-zông su tso z-kön, peh bih-koh nying le kyü-voh, z yüong k'eo-kyüong, 'ang-ts,

> 18 因爲我別樣弗敢講，只講基督借我身上所做事幹，畀別國人來歸服，是用口供，行止，

·19 teh zing-tsih gyi-z-keh neng-kön, teh Zông-ti Ling-keh neng-kön; z-t'ih, jong Yia-lu-sæh-lang s-ky'ün ih-dzih tao Yi-li-li-ku, ngô yi-kying djün-pin Kyi-toh-keh foh-ing:

> 19 搭神跡奇事個能幹，搭上帝靈個能幹；是{剔}，從耶路撒冷四圈一直到以利哩古，我已經傳遍基督個福音：

·20 ngô pô-feh-teh djün foh-ing, feh-z ze yi-kying t'ing-djôh Kyi-toh ming-deo-keh di-fông, sang-teh ky'i oh ze bih-nying-keh ziang-kyiah zông;

> 20 我巴弗得傳福音，弗是在已經聽着基督名頭個地方，省得起屋在別人個牆腳上；

·21 ziang yiu sia-lôh, “M-nying peh Ge fong-sing cü-ts, 'eo-le we mông-djôh; vong t'ing-djôh cü-ts, 'eo-le we hyiao-teh.” [Y.52.15.]

> 21 像有寫落，“無人畀渠風聲主子，後來會望着；朆聽着主子，後來會曉得。”

·22 Ngô su-i hyü-to t'ao-su bi tsu-kah feh neng tao ng-he su-ze le:

> 22 我所以許多套數被阻隔弗能到爾許所在來：

·23 dæn-z yin-ze ze i-pin m-yiu bih-c'ü hao djün foh-ing, yi to-nyin iao siang le kyin ng-he,

> 23 但是現在在{倚}邊無有別處好傳福音，又多年要想來見爾許，

·24 ngô tao Z-pæn-ngô k'e z-'eo, we tao ng-he su-ze le, ngô sô-mông jing-lu mông-djôh ng-he, sin teh ng-he jü-de we-min peh ngô sing-mön-i-coh, ziu hao peh ng-he song ngô ku-k'e.

> 24 我到士班雅去時候，會到爾許所在來，我奢望順路望着爾許，先搭爾許聚隊會面畀我心滿意足，就好畀爾許送我過去。

·25 Yin-ze ngô tao Yia-lu-sæh-lang k'e kyüong-ing sing-du.

> 25 現在我到耶路撒冷去供應聖徒。

·26 Ing-yü Mô-gyi-teng teh Ô-ke-ô hwön-hyi kyün-ky'i nying-ts peh Yia-lu-sæh-lang gyüong-k'u-keh sing-du.

> 26 因爲馬其頓搭亞該亞歡喜捐起銀子畀耶路撒冷窮苦個聖徒。

·27 Ge-he hwön-hyi; keh ah z ge-he ing-ke wæn-keh tsa. Ing-yü bih-koh nying kyi-zin teh-djôh ge-he ling-weng-keh hao-c'ü, z-zin ing-ke peh nyüoh-sing-keh hao-c'ü kyüong-ing ge-he.

> 27 渠許歡喜；箇也是渠許應該還個債。因爲別國人既然得着渠許靈魂個好處，自然應該畀肉身個好處供應渠許。

·28 Teng ngô-keh z-kön tso-zing, keh ko-ts kao-de ge-he siu-li, ngô we ku ng-he di-fông tao Z-pæn-ngô k'e.

> 28 等我個事幹做成，箇果子交代渠許手裏，我會過爾許地方到士班雅去。

·29 Ngô ah hyiao-teh tao ng-he su-ze le z-'eo, pih-ding yiu Kyi-toh foh-ing mön-coh-keh hao-c'ü.

> 29 我也曉得到爾許所在來時候，必定有基督福音滿足個好處。

·30 Ngô yü ngô-he Cü Yia-su Kyi-toh-keh ming-deo teh Sing-Ling-keh zing-e, ky'ün ng-he hyüong-di, teh ngô jü-de gyih-lih de ngô gyiu-gyiu Zông-ti;

> 30 我爲我許主耶穌基督個名頭搭聖靈個仁愛，勸爾許兄弟，搭我聚隊極力代我求求上帝；

·31 hao peh ngô t'eh-c'ih Yiu-t'a feh i-jing cü-ts siu-li, yi peh ngô tao Yia-lu-sæh-lang bæn kyüong-ing z-kön we peh sing-du hwön-hyi;

> 31 好畀我脫出猶太弗依順主子手裏，又畀我到耶路撒冷辦供應事幹會畀聖徒歡喜；

·32 peh ngô k'ao Zông-ti ts-i hao kao-hying tao ng-he su-ze le, teh ng-he jü-de teh-djôh ön-sih.

> 32 畀我靠上帝旨意好高興到爾許所在來，搭爾許聚隊得着安息。

·33 Dæn-nyün 'o-bing-keh Zông-ti teh ng-he cong-nying jü-de. Ô-meng.

> 33 但願和平個上帝搭爾許衆人聚隊。亞門。


## Lm. 16.

> Lm. 16.

**_1 Pao-lo iao hyüong-di t'ao-sing hyü-to kao-yiu, 17 ky'ün ge liu-sing we peh hyüong-di pæn-tih z-kön, 21 t'ao-sing kyi-ke kao-yiu, ziu tsæn-mi Zông-ti._**

> **_1 保羅要兄弟討信許多教友，17 勸渠留心會畀兄弟扳跌事幹，21 討信幾個教友，就讚美上帝。_**

·1 NGÔ-HE ts-me Fi-pi, z Kyin-kah-li kao-we-keh bæn-z-nying, ngô t'ôh ng-he;

> 1 我許姊妹非比，是堅革哩教會個辦事人，我託爾許；

·2 iao ng-he tsiao sing-du-keh ming-veng ze-ü Cü siu-liu ge, ge yiu zah-m iao ng-he, ng-he ing-ke pông-zu ge: ing-yü ge yi-kying pông-zu hyü-to nying, ah pông-zu ngô.

> 2 要爾許照聖徒個名分在於主收留渠，渠有甚麼要爾許，爾許應該幫助渠：因爲渠已經幫助許多人，也幫助我。

·3 T'ao-sing Pah-kyi-læh teh Ô-kyü-læh ze-ü Kyi-toh Yia-su tso ngô-keh pông-siu,

> 3 討信百基拉搭亞居拉在於基督耶穌做我個幫手，

·4 ge-he yü ngô sing-ming z-keh deo-kying feh bi-ku tao-k'eo; fi-tæn ngô, ziu-z bih-koh cong kao-we tu kön-zia ge:

> 4 渠許爲我性命自個頭頸弗避過刀口；非單我，就是別國衆教會都感謝渠：

·5 yi t'ao-sing ge-he u-li-keh kao-we. T'ao-sing ngô ts'ing-e-keh Yi-pa-nyi-t'u, ge z Ô-ke-ô hyin-zông peh Kyi-toh-keh zông-sing ko-ts.

> 5 又討信渠許{烏}裏個教會。討信我親愛個以拜尼土，渠是亞該亞獻上畀基督個上新果子。

·6 T'ao-sing Mô-li-ô, ge yü ngô-he yiu hyü-to lao-sing-fi-lih.

> 6 討信馬利亞，渠爲我許有許多勞心費力。

·7 T'ao-sing Ön-to-nyi-ku teh Yiu-nyi-ô, z ngô ts'ing-kyün, teh ngô jü-de lôh-kæn-ku, ge-he ze s-du cong-yiang yiu ming-sing, ah sin-jü ngô tso Kyi-toh-keh meng-du.

> 7 討信安多尼古搭猶尼亞，是我親眷，搭我聚隊落監過，渠許在使徒中央有名聲，也先如我做基督個門徒。

·8 T'ao-sing Ön-pah-li, ge ze-ü Cü z ngô su ts'ing-e-keh.

> 8 討信暗伯利，渠在於主是我所親愛個。

·9 T'ao-sing Z-pô-nu, ze-ü Kyi-toh tso ngô pông-siu, teh ngô ts'ing-e-keh Z-da-ku.

> 9 討信耳巴奴，在於基督做我幫手，搭我親愛個士大古。

·10 T'ao-sing Ô-pi-li ze-ü Kyi-toh z s-lin-keh nying. T'ao-sing Ô-li-to-pu oh-li-keh nying.

> 10 討信亞比利在於基督是試煉個人。討信亞利多布屋裏個人。

·11 T'ao-sing ngô-keh ts'ing-kyün Hyi-lo-t'in. T'ao-sing Nô-gyi-su oh-li ze-ü Cü-keh nying.

> 11 討信我個親眷希羅天。討信拿其數屋裏在於主個人。

·12 T'ao-sing T'u-fi-nô teh T'u-fu-sæh, z ze-ü Cü lao-sing-fi-lih-keh ts-me. T'ao-sing ts'ing-e-keh ts-me Pi-sih, ge ze-ü Cü yiu hyü-to lao-sing-fi-lih.

> 12 討信土非拿搭土富撒，是在於主勞心費力個姊妹。討信親愛個姊妹彼息，渠在於主有許多勞心費力。

·13 T'ao-sing Lu-fu ze-ü Cü t'iao-shün-keh, wæ-yiu ge nyiang, ah z ngô-keh nyiang.

> 13 討信魯孚在於主挑選個，還有渠娘，也是我個娘。

·14 T'ao-sing Ô-seng-gyi-t'u, Fæh-leh-kön, Heh-mô, Pæh-lo-pô, Heh-mi, teh ge-he jü-de cong hyüong-di.

> 14 討信亞遜其土，弗勒干，黑馬，八羅巴，黑米，搭渠許聚隊衆兄弟。

·15 T'ao-sing Fi-lo-lo-ku teh Yiu-li-ô, Nyi-li-ô teh ge ts-me, O-ling-pô teh ge-he jü-de cong sing-du.

> 15 討信非羅羅古搭猶利亞，尼利亞搭渠姊妹，阿林巴搭渠許聚隊衆聖徒。

·16 Ng-he iao ts-zing 'ang o-cü-keh li, jü-de t'ao-sing. Kyi-toh-keh kao-we tu t'ao-sing ng-he.

> 16 爾許要❓❓行{唩}嘴個禮，聚隊討信。基督個教會都討信爾許。

·17 Ngô ky'ün ng-he, hyüong-di, iao kying-vông feh tsiao ng-he su 'ôh-ku-keh dao-li tso feng-k'e z-kön, 'e nying pæn-tih cü-ts: yüong bi-k'e ge-he.

> 17 我勸爾許，兄弟，要謹防弗照爾許所學過個道理做分開事幹，害人扳跌主子：用避開渠許。

·18 Keh-yiang-ts nying feh-z voh-z ngô-he Cü Yia-su Kyi-toh,z voh-z ge-z-keh k'eo-foh; ge-he yüong hwa-nyin ky'iao-nyü shih-wa hong-yiu zing-zih nying-keh sing.

> 18 箇樣子人弗是服事我許主耶穌基督，是服事渠自個口腹；渠許用花言巧語說話哄誘誠實人個心。

·19 Ng-he i-jing-keh ming-sing tao-c'ü tu hyiao-teh. Su-i ngô yü ng-he kao-hying; tsih-z ngô iao ng-he yü 'ang-zin, we ts'ong-ming; yü tsôh-ôh, we lao-zih.

> 19 爾許依順個名聲到處都曉得。所以我爲爾許高興；只是我要爾許爲行善，會聰明；爲作惡，會老實。

·20 Keh-yü 'o-bing-keh Zông-ti we kw'a peh Sæh-dæn dæh ze ng-he kyiah-'ô. Dæn-nyün ngô-he Cü Yia-su Kyi-toh-keh eng-yü teh ng-he jü-de.

> 20 箇位和平個上帝會快畀撒但踏在爾許腳下。但願我許主耶穌基督個恩惠搭爾許聚隊。

·21 Ngô pông-siu Di-mo-t'a, teh ngô ts'ing-kyün Lu-gyiu, Yia-seng teh Su-si-pô-teh, tu t'ao-sing ng-he.

> 21 我幫手提摩太，搭我親眷路求，耶孫搭所西把德，都討信爾許。

·22 De pih sia keh-fu sing-keh Teh-tiu, ze-ü Cü t'ao-sing ng-he.

> 22 代筆寫箇副信個德丟，在於主討信爾許。

·23 Kô-yiu ah t'ao-sing ng-he; ge z su-zông liu ngô teh kao-we-li cong-nying. Yün-li-keh k'u-vông Yi-læh-tu, teh hyüong-di Kweh-t'u, t'ao-sing ng-he.

> 23 迦猶也討信爾許；渠是素常留我搭教會裏衆人。園裏個庫房以拉都，搭兄弟括土，討信爾許。

·24 Dæn-nyün ngô-he Cü Yia-su Kyi-toh-keh eng-yü teh ng-he cong-nying jü-de. Ô-meng.

> 24 但願我許主耶穌基督個恩惠搭爾許衆人聚隊。亞門。

·25 Dæn-nyün keh-yü neng-keo kyin-ku ng-he Cü-ts, tsiao ngô-keh foh-ing teh Yia-su Kyi-toh-keh dao-li, ziu-z hyin-c'ih keh ao-miao z-kön, jong-ku-yi-le ing-lao-keh,

> 25 但願箇位能夠堅固爾許主子，照我個福音搭耶穌基督個道理，就是顯出箇奧妙事幹，從古以來隱牢個，

·26 yin-ze hyin-c'ih, tsiao keh-yü üong-yün Zông-ti-keh feng-fu, yüong sin-ts-nying-keh shü, djün peh væn-koh nying hao siang-sing i-jing;

> 26 現在顯出，照箇位永遠上帝個吩咐，用先知人個書，傳畀萬國人好相信依順；

·27 dæn-nyün yüong-wa k'ao-djôh Yia-su Kyi-toh, üong-yün kyü peh keh doh-ih-yü ts'ong-ming-keh Zông-ti. Ô-meng.

> 27 但願榮華靠着耶穌基督，永遠歸畀箇獨一位聰明個上帝。亞門。



------
[^2-1]: 應爲：ze-teh。






