
# S-DU PAO-LO SIA PEH KÔ-LÆH-T'A NYING KEH SHÜ-SING.

> 使徒保羅寫畀加拉太人個書信


## Kô. 1.

> Kô. 1.

**_1 Pao-lo gyi-kwa ge-he t'ih kw'a li-k'e foh-ing, 8 djün bih-yiang foh-ing ing-ke bi tsiu-mô. 11 Ge feh-z jong nying siu-li 'ôh-zih foh-ing, z jong Yia-su Kyi-toh tsih-ziu ge: 14 kông ge vong siang-sing z-'eo z tsa-sang, 17 siang-sing ts-'eo tsa tso-fæh._**

> **_1 保羅奇怪渠許{剔}快離開福音，8 傳別樣福音應該被咒罵。11 渠弗是從人手裏學習福音，是從耶穌基督接受渠：14 講渠朆相信時候是怎生，17 相信之後怎做法。_**

·1 NGÔ s-du Pao-lo, (feh-z c'ih-ü nying-keh cü-i tso s-du, ah feh-z nying su sih-lih, z Yia-su Kyi-toh teh peh Ge jong s-nying cong-yiang weh-cün-le-keh Vu-ts'ing Zông-ti su sih-lih),

> 1 我使徒保羅，（弗是出於人個主意做使徒，也弗是人所設立，是耶穌基督搭畀渠從死人中央活轉來個父親上帝所設立），

·2 yin-ze teh jü-de-keh cong hyüong-di t'ao-sing Kô-læh-t'a cong kao-we:

> 2 現在搭聚隊個衆兄弟討信加拉太衆教會：

·3 Dæn-nyün eng-yü bing-ön jong Vu-ts'ing Zông-ti teh ngô-he Cü Yia-su Kyi-toh s-peh ng-he,

> 3 但願恩惠平安從父親上帝搭我許主耶穌基督賜畀爾許，

·4 Ge yü ngô-he ze-nyih sô-c'ih Z-keh sing-ming, iao kyiu ngô-he t'eh-c'ih yin-ze hyüong-ôh z-si, tsiao ngô-he Vu-ts'ing Zông-ti-keh ts-i:

> 4 渠爲我許罪孽捨出自個性命，要救我許脫出現在兇惡時世，照我許父親上帝個旨意：

·5 dæn-nyün yüong-wa si-si-de-de kyü peh Ge. Ô-meng.

> 5 但願榮華世世代代歸畀渠。亞門。

·6 NGÔ gyi-kwa ng-he t'ih kw'a li-k'e ze-ü Kyi-toh-keh eng-yü dziao ng-he le Cü-ts, i-jong bih-ke foh-ing;

> 6 我奇怪爾許{剔}快離開在於基督個恩惠召爾許來主子，依從別個福音；

·7 ah bing-fi bih-ke foh-ing; tsih-z yiu nying kao-ziao ng-he, iao pin-gao Kyi-toh-keh foh-ing.

> 7 也並非別個福音；只是有人攪擾爾許，要變爻基督個福音。

·8 Dæn-z feh-leng ngô-he, feh-leng t'in-zông-keh t'in-s, le djün foh-ing peh ng-he, teh ngô su djün peh ng-he kôh-yiang, ge ing-ke bi tsiu-mô.

> 8 但是弗論我許，弗論天上個天使，來傳福音畀爾許，搭我所傳畀爾許各樣，渠應該被咒罵。

·9 Ngô-he zin-deo kông-ku, yin-ze ngô yi kông, Ziah yiu nying djün foh-ing peh ng-he teh ng-he su tsih-ziu kôh-yiang, ge ing-ke bi tsiu-mô.

> 9 我許前頭講過，現在我又講，若有人傳福音畀爾許搭爾許所接受各樣，渠應該被咒罵。

·10 Ngô yin-ze siang teh nying kao-yih feh, wæ-z siang teh Zông-ti kao-yih? wæ-z ngô siang peh nying cong-i? Ziah ning-gyiu siang peh nying cong-i, ngô ziu feh-z Kyi-toh-keh nu-boh.

> 10 我現在想搭人交易弗，還是想搭上帝交易？還是我想畀人中意？若仍舊想畀人中意，我就弗是基督個奴僕。

·11 HYÜONG-DI, ngô t'ong-ts ng-he, ngô su djün-keh foh-ing feh-z c'ih-ü nying.

> 11 兄弟，我通知爾許，我所傳個福音弗是出於人。

·12 Ngô ah feh-z jong nying-keh siu-li teh-djôh ge, 'ôh-zih ge; z Yia-su Kyi-toh-keh moh-z ts-ying ngô.

> 12 我也弗是從人個手裏得着渠，學習渠；是耶穌基督個默示指引我。

·13 Ngô jong-zin ze Yiu-t'a kao su tso-keh 'ang-yü ng-he tu t'ing-djôh-ku, ngô pih-næn ba-wa Zông-ti-keh kao-we zao li-'e:

> 13 我從前在猶太教所做個行爲爾許都聽着過，我逼難敗壞上帝個教會{唣}厲害：

·14 wæ-yiu ngô 'ôh-zih Yiu-t'a kao pi peng-koh hyü-to dong-nyin bong-yiu yüih-fæh tsing-ih, pao-siu ngô tsu-tsong djün-lôh-keh ku-tin kah-nga nyih-sing.

> 14 還有我學習猶太教比本國許多同年朋友越發進益，保守我祖宗傳落個古典格外熱心。

·15 Dæn-z keh-yü jong ngô nyiang-t'e kæn-shün ngô, yüong Ge eng-yü dziao ngô le-keh Zông-ti,

> 15 但是箇位從我娘胎揀選我，用渠恩惠召我來個上帝，

·16 Ge cong-i peh Ge N-ts ze ngô sing-li hyin-c'ih, iao ngô k'e djün Ge peh bih-koh nying; ngô ziu feh teh yiu hyüih-ky'i-keh nying k'e siang-liang:

> 16 渠中意畀渠兒子在我心裏顯出，要我去傳渠畀別國人；我就弗搭有血氣個人去商量：

·17 ah feh zông Yia-lu-sæh-lang k'e kyin sin-jü ngô tso s-du-keh: z tao Ô-læh-pah k'e; yi tse cün Da-mô-seh.

> 17 也弗上耶路撒冷去見先如我做使徒個：是到亞喇伯去；又再轉大馬色。

·18 Ku sæn-nyin ngô zông Yia-lu-sæh-lang kyin Pi-teh, ge su-ze tæn-kôh zih-ng nyih.

> 18 過三年我上耶路撒冷見彼得，渠所在耽擱十五日。

·19 Djü Pi-teh, tsih we-djôh Cü hyüong-di Ngô-kôh; gyi-yü s-du ngô tu vong we-djôh.

> 19 除彼得，只會着主兄弟雅各；其餘使徒我都朆會着。

·20 Ngô su sia peh ng-he-keh shih-wa, Zông-ti hyiao-teh feh-z tseh-hông.

> 20 我所寫畀爾許個說話，上帝曉得弗是撒謊。

·21 Ts-'eo ngô tao Jü-li-ô Kyi-li-kô k'e.

> 21 之後我到敘利亞基利家去。

·22 Yiu-t'a ze-ü Kyi-toh-keh kao-we tu feh sih-teh ngô min:

> 22 猶太在於基督個教會都弗識得我面：

·23 tsih t'ing-djôh kông, “Keh su-le pih-næn ngô-he cü-ts yin-ze ze-teh djün ge zin-deo su ba-wa-keh dao-li.”

> 23 只聽着講，“箇素來逼難我許主子現在在{搭}傳渠前頭所敗壞個道理。”

·24 Ge-he ziu yü ngô kyü yüong-wa peh Zông-ti.

> 24 渠許就爲我歸榮華畀上帝。


## Kô. 2.

> Kô. 2.

**_1 Kông kyi-z, yü zah-m tse tao Yia-lu-sæh-lang: 3 Di-to vong ziu tsiu-keh-li: 11 zao yün-ku ti-dih Pi-teh, 14 ge teh bih-ke Yiu-t'a nying tsa-sang feh c'ih-ü 'ang-yü, z c'ih-ü siang-sing sön tsing-dzih: 20 yü siang-sing sön tsing-dzih cü-ts, feh neng ze ze-nyih weh, tsih ze-ü Kyi-toh hao weh._**

> **_1 講幾時，爲甚麼再到耶路撒冷：3 提多朆就周割禮：11 {唣}緣故抵敵彼得，14 渠搭別個猶太人怎生弗出於行爲，是出於相信算正直：20 爲相信算正直主子，弗能在罪孽活，只在於基督好活。_**

·1 Zih-s nyin ts-'eo, ngô teh Pô-nô-pô tse zông Yia-lu-sæh-lang, yi ta Di-to jü-de.

> 1 十四年之後，我搭巴拿巴再上耶路撒冷，又帶提多聚隊。

·2 Ngô i moh-z zông-k'e; ngô su djün peh bih-koh nying-keh foh-ing t'ong-ts ge-he: z ön-cong t'ong-ts yiu ming-sing cü-ts, sang-teh ngô zin-'eo su tso m dao-dzing.

> 2 我依默示上去；我所傳畀別國人個福音通知渠許：是暗中通知有名聲主子，省得我前後所做無{道}{成}。

·3 Dæn-z teh ngô jü-de-keh Di-to, z Hyi-læh nying, m-nying ngang-æh ge ziu tsiu-keh-li:

> 3 但是搭我聚隊個提多，是希臘人，無人硬押渠受周割禮：

·4 ing-yü yiu kyi-ke kô hyüong-di weng-tsing-le, z s-'ô tseo-tsing iao t'eo-pön mông ngô-he ze-ü Kyi-toh Yia-su su yiu-keh z yiu z ze, iao ngang-æh ngô-he tso nu-boh:

> 4 因爲有幾個假兄弟混進來，是私下走進要偷半望我許在於基督耶穌所有個自由自在，要硬押我許做奴僕：

·5 ngô-he lin ih-k'eh kong-fu vong voh ge i-jing ge: peh foh-ing-keh tsing dao-li hao dziang zeng ze ng-he cong-yiang.

> 5 我許連一刻工夫朆服渠依順渠：畀福音個真道理好長存在爾許中央。

·6 Keh yiu ming-sing cü-ts, (jü ge sön zao-teh nying, teh ngô m siang-kön: Zông-ti feh cing nying nga-min-ts) yiu ming-sing-keh m-kao zah-m kô-ts'eo peh ngô:

> 6 箇有名聲主子，（隨渠算{唣}{得}人，搭我無相干：上帝弗準人外面子）有名聲個無告甚麼加湊畀我：

·7 fæn-cün mông-djôh m tsiu-keh-li-keh foh-ing t'ôh-fu ngô, ziang yiu tsiu-keh-li-keh foh-ing t'ôh-fu Pi-teh;

> 7 反轉望着無周割禮個福音託付我，像有周割禮個福音託付彼得；

·8 (ing-yü kön-dong Pi-teh tso yiu tsiu-keh-li-keh s-du Cü-ts, ah kön-dong ngô tso bih-koh nying-keh s-du);

> 8 （因爲感動彼得做有周割禮個使徒主子，也感動我做別國人個使徒）；

·9 sön kao-we-keh oh-djü cü-ts, z Ngô-kôh, Kyi-fæh, Iah-'ön, kyi-zin hyiao-teh su s-peh ngô-keh eng-yü, ziu 'ang nyih-siu-keh li tsiao-nying ngô teh Pô-nô-pô, peh ngô-he tao bih-koh k'e, ge-he z-kyi kwön ziu tsiu-keh-li cü-ts:

> 9 算教會個屋柱主子，是雅各，磯法，約翰，既然曉得所賜畀我個恩惠，就行捏手個禮招認我搭巴拿巴，畀我許到別國去，渠許自己管受周割禮主子：

·10 tsih iao ngô-he kyi-teh gyüong-k'u-keh sing-du; keh ah z ngô-z ts'ih-sing tso.

> 10 只要我許記得窮苦個聖徒；箇也是我自切身做。

·11 Pi-teh tao Ön-di-ah z-'eo, ngô tông-min teh ge tsôh-te, ing-yü ge yiu ing-ke tsah-væh z-kön.

> 11 彼得到安提阿時候，我當面搭渠作對，因爲渠有應該責罰事幹。

·12 Ing-yü jong Ngô-kôh su-ze le-keh nying vong tao, ge we teh bih-koh nying jü-de ky'üoh: ge-he ih tao, jü-tsih liu-c'ih yi bi-k'e, ing-yü p'ô joh-ü tsiu-keh-li cü-ts.

> 12 因爲從雅各所在來個人朆到，渠會搭別國人聚隊喫：渠許一到，隨即溜出又避開，因爲怕屬於周割禮主子。

·13 Gyi-yü Yiu-t'a nying tu teh ge jü-de tso hyü-kô; lin Pô-nô-pô ah we bi ge-he ta-gao, jü-de tso hyü-kô.

> 13 其餘猶太人都搭渠聚隊{?做}虛假；連巴拿巴也會被渠許帶爻，聚隊{?做}虛假。

·14 Ngô mông ge-he feh i foh-ing tsing dao-li tsiao-dzih tso nying, ze cong-nying min-zin teh Pi-teh kông, “Ng, z Yiu-t'a nying, kyi-zin tso nying ziang bih-koh nying, feh ziang Yiu-t'a nying, tsa-sang ngang-æh bih-koh nying pih iao ziang Yiu-t'a nying?

> 14 我望渠許弗依福音真道理照直做人，在衆人面前搭彼得講，“爾，是猶太人，既然做人像別國人，弗像猶太人，怎生硬押別國人必要像猶太人？

·15 Ngô-he peng-le z Yiu-t'a nying, feh-z bih-koh-keh ze-nying,

> 15 我許本來是猶太人，弗是別國個罪人，

·16 kyi-zin hyiao-teh nying sön tsing-dzih feh-z jong leh-fæh-keh 'ang-yü, z yü siang-sing Yia-su Kyi-toh, su-i ngô-he z-kyi ah siang-sing Kyi-toh Yia-su, peh ngô-he jong siang-sing Kyi-toh hao sön tsing-dzih, feh-z jong leh-fæh-keh 'ang-yü: ing-yü m-nying jong leh-fæh-keh 'ang-yü hao sön tsing-dzih.

> 16 既然曉得人算正直弗是從律法個行爲，是爲相信耶穌基督，所以我許自己也相信基督耶穌，畀我許從相信基督好算正直，弗是從律法個行爲：因爲無人從律法個行爲好算正直。

·17 Yin-ze ngô-he siang ze-ü Kyi-toh sön tsing-dzih, ziah z-kyi ah tso ze-nying, Kyi-toh we peh nying væn-ze feh? Tön-wu feh-z.

> 17 現在我許想在於基督算正直，若自己也做罪人，基督會畀人犯罪弗？斷乎弗是。

·18 Ngô su ts'ah-gao-keh, yin-ze ziah tse ky'i-zao ge, keh-z piao-ming z-kyi yiu ku-væn.

> 18 我所拆爻個，現在若再起造渠，箇是表明自己有過犯。

·19 Leh-fæh yi-kying peh ngô yü leh-fæh s-ku, peh ngô yü Zông-ti hao weh.

> 19 律法已經畀我爲律法死過，畀我爲上帝好活。

·20 Ngô z teh Kyi-toh jü-de ting-s ku; yin-ze feh-z ngô-z weh, z Kyi-toh weh ze ngô li-min: ngô yin-ze nyüoh-sing su yiu-keh weh, z yü siang-sing Zông-ti-keh N-ts weh; Ge e-sih ngô, yü ngô sô-c'ih Z-keh sing-ming.

> 20 我是搭基督聚隊釘死過；現在弗是我自活，是基督活在我裏面：我現在肉身所有個活，是爲相信上帝個兒子活；渠愛惜我，爲我捨出自個性命。

·21 Ngô feh fi-gao Zông-ti-keh eng-yü: kong-nyi ziah-z jong leh-fæh le, Kyi-toh ziu bah-lôh s-ku.”

> 21 我弗廢爻上帝個恩惠：公義若是從律法來，基督就白落死過。”


## Kô. 3.

> Kô. 3.

**_1 Pao-lo meng ge-he, kæh-nying peh ge li-k'e siang-sing k'ao-djôh leh-fæh? 6 Siang-sing cü-ts sön tsing-dzih, 9 yi z teh Ô-pah-læh-hön jü-de teh-djôh foh-ky'i. 10 Keh z-kön ge yüong hao kyi-yiang z-kön ka-shih._**

> **_1 保羅問渠許，何人畀渠離開相信靠着律法？6 相信主子算正直，9 又是搭亞伯拉罕聚隊得着福氣。10 箇事幹渠用好幾樣事幹解說。_**

·1 NGE-BENG-KEH Kô-læh-t'a nying, ze ng-he ngæn-zin Yia-su Kyi-toh ting zih-z-kô kyi-zin piao ming-bah, yin-ze feh i-jing tsing dao-li, z kæh-nying mi-'oh ng-he?

> 1 呆笨個加拉太人，在爾許眼前耶穌基督釘十字架既然表明白，現在弗依順真道理，是何人迷惑爾許？

·2 Ngô tsih iao meng ng-he keh ih-yiang, Ng-he tsih-ziu Sing-Ling, wæ-z yü leh-fæh-keh 'ang-yü, wæ-z yü t'ing-djôh siang-sing foh-ing?

> 2 我只要問爾許箇一樣，爾許接受聖靈，還是爲律法個行爲，還是爲聽着相信福音？

·3 Ng-he z t'ih nge-beng feh? kyi-zin tso ky'i-deo z k'ao Sing-Ling, yin-ze z k'ao-djôh nyüoh-sing tso zing-kong feh?

> 3 爾許是{剔}呆笨弗？既然做起頭是靠聖靈，現在是靠着肉身做成功弗？

·4 Keh hyü-to k'u-deo ng-he z bah-bah ziu-ku feh? ziah ko-zin z bah-lôh.

> 4 箇許多苦頭爾許是白白受過弗？若果然是白落。

·5 S-peh ng-he Sing-Ling, yi ze ng-he cong-yiang tso zing-tsih Cü-ts, wæ-z yü leh-fæh-keh 'ang-yü, wæ-z yü t'ing-djôh siang-sing foh-ing?

> 5 賜畀爾許聖靈，又在爾許中央做神跡主子，還是爲律法個行爲，還是爲聽着相信福音？

·6 Ziang “Ô-pah-læh-hön siang-sing Zông-ti, keh sön z ge-keh kong-nyi.” [Ts.15.6.]

> 6 像“亞伯拉罕相信上帝，箇算是渠個公義。”

·7 Su-i ng-he hao hyiao-teh, joh-ü siang-sing cü-ts ziu-z Ô-pah-læh-hön-keh n-ts.

> 7 所以爾許好曉得，屬於相信主子就是亞伯拉罕個兒子。

·8 Sing-shü yü-sin hyiao-teh Zông-ti we yü siang-sing sön bih-koh nying tsing-dzih, yü-sin djün foh-ing peh Ô-pah-læh-hön, kông, “Væn-koh tu ze-ü ng we teh-djôh foh-ky'i.” [Ts.12.3.]

> 8 聖書預先曉得上帝會爲相信算別國人正直，預先傳福音畀亞伯拉罕，講，“萬國都在於爾會得着福氣。”

·9 Su-i joh-ü siang-sing cü-ts we teh siang-sing-keh Ô-pah-læh-hön jü-de teh-djôh foh-ky'i.

> 9 所以屬於相信主子會搭相信個亞伯拉罕聚隊得着福氣。

·10 K'ao-djôh leh-fæh-keh 'ang-yü cü-ts tu z bi tsiu-mô; ing-yü yiu sia-lôh, “Væn-pah feh zông-zông i leh-fæh shü su sia yiang-yiang shih-wa tso cü-ts, z bi tsiu-mô.” [Sm.27.26.]

> 10 靠着律法個行爲主子都是被咒罵；因爲有寫落，“凡百弗常常依律法書所寫樣樣說話做主子，是被咒罵。”

·11 K'ao-djôh leh-fæh m-nying ze Zông-ti min-zin hao sön tsing-dzih, keh z ming-bah: ing-yü “kong-nyi nying jong siang-sing hao weh:” [Hp.2.4.]

> 11 靠着律法無人在上帝面前好算正直，箇是明白：因爲“公義人從相信好活：”

·12 dæn-z leh-fæh feh-z joh-ü siang-sing; z kông, “I ge tso cü-ts, ze-ü ge we weh.” [Lv.18.5.]

> 12 但是律法弗是屬於相信；是講，“依渠做主子，在於渠會活。”

·13 Kyi-toh yü ngô-he bi tsiu-mô, c'ü-joh ngô-he t'eh-gao leh-fæh-keh tsiu-mô: ing-yü yiu sia-lôh, “Væn-pah kwa ze jü-zông-keh z bi tsiu-mô:” [Sm.21.23.]

> 13 基督爲我許被咒罵，取贖我許脫爻律法個咒罵：因爲有寫落，“凡百掛在樹上個是被咒罵：”

·14 peh Ô-pah-læh-hön-keh foh-ky'i ze-ü Kyi-toh Yia-su we ling-djôh bih-koh nying; peh ngô-he, yü siang-sing, neng-keo teh-djôh su ing-hyü-keh Sing-Ling.

> 14 畀亞伯拉罕個福氣在於基督耶穌會臨着別國人；畀我許，爲相信，能夠得着所應許個聖靈。

·15 Hyüong-di, ngô z tsiao nying su kông: shü-tsih nying su lih-keh iah, ziah ding-tông, m-nying neng-keo fi-gao, m-nying neng-keo kô-ts'eo.

> 15 兄弟，我是照人所講：雖只人所立個約，若定當，無人能夠廢爻，無人能夠加湊。

·16 Keh-sih ing-hyü shih-wa z ing-hyü Ô-pah-læh-hön lin ge 'eo-de: feh-z kông, “Peh keh-sih 'eo-de,” ziang ts-tin hyü-to; z kông, “Peh ng-keh 'eo-de,” [Ts.17.7;22.18.] ziang ts-tin ih-ke; keh 'eo-de ziu-z Kyi-toh.

> 16 箇些應許說話是應許亞伯拉罕連渠後代：弗是講，“畀箇些後代，”像指點許多；是講，“畀爾個後代，”像指點一個；箇後代就是基督。

·17 Ngô kông; Zông-ti yü-sin ding-tông-keh iah, keh s-pah sæn-zih nyin ts-'eo sih-lih-keh leh-fæh feh neng fi-gao, peh keh ing-hyü lôh-k'ong.

> 17 我講；上帝預先定當個約，箇四百三十年之後設立個律法弗能廢爻，畀箇應許落空。

·18 Keh sæn-nyih ziah-z jong leh-fæh, ziu feh-z jong ing-hyü: dæn-z Zông-ti z yüong ing-hyü s-peh Ô-pah-læh-hön.

> 18 箇產業若是從律法，就弗是從應許：但是上帝是用應許賜畀亞伯拉罕。

·19 Su-i leh-fæh z tsa-sang? Z yü ku-væn kô-zông, teng-tao keh teh-djôh ing-hyü-keh 'eo-de le; ah z t'ôh t'in-s sih-lih, ze cong-pao siu-li djün-lôh.

> 19 所以律法是怎生？是爲過犯加上，等到箇得着應許個後代來；也是託天使設立，在中保手裏傳落。

·20 Cong-pao feh-z yü ih-ke sih-lih; dæn-z Zông-ti z tsih-yiu ih-yü.

> 20 中保弗是爲一個設立；但是上帝是只有一位。

·21 Su-i, leh-fæh z teh Zông-ti-keh ing-hyü tsôh-te feh? Tön-wu feh-z: ziah s-lôh-keh leh-fæh neng-keo peh nying weh, kong-nyi zih-ze z c'ih-ü leh-fæh.

> 21 所以，律法是搭上帝個應許作對弗？斷乎弗是：若賜落個律法能夠畀人活，公義實在是出於律法。

·22 Dæn-z Sing-shü z peh væn-pah nying liah-tsing ze ze-keh ming-'ô, peh c'ih-ü siang-sing Yia-su Kyi-toh-keh ing-hyü hao s-peh siang-sing cü-ts.

> 22 但是聖書是畀凡百人掠進在罪個名下，畀出於相信耶穌基督個應許好賜畀相信主子。

·23 Keh siang-sing wæ-vong tao, ngô-he z æh-kæn, ze leh-fæh siu-'ô liah-tsing ze-nen, teng keh 'eo-deo iao hyin-c'ih siang-sing-keh dao-li.

> 23 箇相信還朆到，我許是押{簡}，在律法手下掠進在內，等箇後頭要顯出相信個道理。

·24 Su-i, leh-fæh z tso ngô-he kao shü sin-sang ta ngô-he tao Kyi-toh su-ze, peh ngô-he yü siang-sing hao sön tsing-dzih.

> 24 所以，律法是做我許教書先生帶我許到基督所在，畀我許爲相信好算正直。

·25 Dæn-z keh siang-sing yi-kying tao-gao, ngô-he feh tse ze kao shü sin-sang siu-'ô.

> 25 但是箇相信已經到爻，我許弗再在教書先生手下。

·26 Yü siang-sing Kyi-toh Yia-su, ng-he tu z tso Zông-ti-keh n-ts.

> 26 爲相信基督耶穌，爾許都是做上帝個兒子。

·27 Ing-yü ng-he væn-pah ziu Kyi-toh si-li cü-ts, tu z tsiah-zông Kyi-toh.

> 27 因爲爾許凡百受基督洗禮主子，都是着上基督。

·28 Feh neng yiu Yiu-t'a nying Hyi-læh nying, tso nu-boh feh tso nu-boh, nön nyü: ing-yü ng-he ze-ü Kyi-toh Yia-su tu z tso ih-ke-sang.

> 28 弗能有猶太人希臘人，做奴僕弗做奴僕，男女：因爲爾許在於基督耶穌都是{佐}一個生。

·29 Ziah ko-zin joh-ü Kyi-toh, ng-he ziu tso Ô-pah-læh-hön-keh 'eo-de, ah z tsiao ing-hyü tso tsih-de-keh n-ts.

> 29 若果然屬於基督，爾許就做亞伯拉罕個後代，也是照應許做接代個兒子。


## Kô. 4.

> Kô. 4.

**_1 Ngô-he z ze leh-fæh ming-'ô dzih-tao Yia-su le, ziang tsih-de-keh n-ts z ze tsiang-vông-keh siu-'ô. 5 Dæn-z Yia-su jong leh-fæh sih-fông ngô-he: 7 su-i feh tse tso leh-fæh-keh nu-boh. 14 Ge kyi-nyin ge-he tsa-sang tsih-de ge, 22 ngô-he z Ô-pah-læh-hön-keh n-ts._**

> **_1 我許是在律法名下直到耶穌來，像接代個兒子是在{?賬}{?房}個手下。5 但是耶穌從律法釋放我許：7 所以弗再做律法個奴僕。14 渠記念渠許怎生接待渠，22 我許是亞伯拉罕個兒子。_**

·1 Ngô kông, Tsih-de-keh n-ts, shü-tsih z kô-s-keh cü-nying-kô, siao-nying z-'eo, teh nu-boh m-kao kôh-yiang;

> 1 我講，接代個兒子，雖只是家私個主人家，小人時候，搭奴僕無告各樣；

·2 z ze kwön-kô teh tsiang-vông siu-'ô, teng-tao pang su ding-hao z-'eo.

> 2 是在管家搭{?賬}{?房}手下，等到伯所定好時候。

·3 Ngô-he ah z-t'ih, siao-nying z-'eo z bi si-joh-keh siao ts'ong-ming vôh-lao tso nu-boh:

> 3 我許也是{剔}，小人時候是被世俗個小聰明縛牢做奴僕：

·4 dæn-z z-'eo mön-gao, Zông-ti ts'a Ge-keh N-ts, jong nyü-nying sang-c'ih, joh-ü leh-fæh,

> 4 但是時候滿爻，上帝差渠個兒子，從女人生出，屬於律法，

·5 hao c'ü-joh joh-ü leh-fæh cü-ts, peh ngô-he hao tso nyi-ts.

> 5 好取贖屬於律法主子，畀我許好做義子。

·6 Ng-he kyi-zin tso n-ts, Zông-ti ts'a Ge N-ts-keh Ling ze ng-he sing-li, ao-ky'i-le, “Ah-pô, Vu-ts'ing.”

> 6 爾許既然做兒子，上帝差渠兒子個靈在爾許心裏，謳起來，“阿爸，父親。”

·7 Su-i ng feh tse tso nu-boh, z tso n-ts; ziah-z tso n-ts, k'ao-djôh Kyi-toh ah z tso Zông-ti tsih-de-keh n-ts.

> 7 所以爾弗再做奴僕，是做兒子；若是做兒子，靠着基督也是做上帝接代個兒子。

·8 Keh z-'eo ng-he feh sih-teh Zông-ti, su-i voh-z peng-le feh-z zông-ti:

> 8 箇時候爾許弗識得上帝，所以服事本來弗是上帝：

·9 yin-ze kyi-zin sih-teh Zông-ti, wæ-z Zông-ti sih-teh ng-he, tsa-sang le-cün tse hyiang-djôh keh nyün-ziah pi-zin-keh siao ts'ong-ming, iao tse voh ge?

> 9 現在既然識得上帝，還是上帝識得爾許，怎生{擂}轉再向着箇軟弱卑賤個小聰明，要再服渠？

·10 Ng-he pao-siu nyih-ts, nyüih-veng, z-tsih, nyin-deo.

> 10 爾許保守日子，月份，時節，年頭。

·11 Ngô tsih p'ô-gyü, sang-teh ngô yü ng-he lao-loh z bah-lôh.

> 11 我只怕懼，省得我爲爾許勞碌是白落。

·12 Hyüong-di, ngô gyiu-k'eng ng-he, iao ziang ngô, ing-yü ngô ziang ng-he. Ng-he m-kao de ngô feh hao:

> 12 兄弟，我求懇爾許，要像我，因爲我像爾許。爾許無告待我弗好：

·13 ng-he hyiao-teh ngô ky'i-deo djün foh-ing peh ng-he z yü ngô nyüoh-sing nyün-ziah:

> 13 爾許曉得我起頭傳福音畀爾許是爲我肉身軟弱：

·14 ng-he ah vong mông-feh-ky'i vong yin-tseng ngô nyüoh-sing-keh næn-deo; fæn-cün tsih-de ngô ziang Zông-ti-keh t'in-s, ziang Kyi-toh Yia-su.

> 14 爾許也朆望弗起朆嫌憎我肉身個難頭；反轉接待我像上帝個天使，像基督耶穌。

·15 Ng-he keh z-'eo su kông-keh foh-ky'i z ze 'ah-yi? ing-yü ngô tso ng-he te-tsing, ng-he ziah-z hao tso, ziu-z z-keh ngæn ah k'eng leo-c'ih peh ngô.

> 15 爾許箇時候所講個福氣是在{何}{裏}？因爲我做爾許對證，爾許若是好做，就是自個眼也肯摟出畀我。

·16 Su-i, ngô teh ng-he kông lao-zih shih-wa, ziu sön ng-he-keh dziu-dih feh?

> 16 所以，我搭爾許講老實說話，就算爾許個仇敵弗？

·17 Ge-he nyih-sing de ng-he, feh-z hao i-s; fæn-cün iao kah-k'e ng-he, peh ng-he hao nyih-sing de ge-he.

> 17 渠許熱心待爾許，弗是好意思；反轉要隔開爾許，畀爾許好熱心待渠許。

·18 Dæn-z yiu hao i-s z-zông nyih-sing z hao, fi-tæn ngô teh ng-he jü-de z-'eo.

> 18 但是有好意思時常熱心是好，非單我搭爾許聚隊時候。

·19 Ngô-keh siao-nying, ngô yü ng-he tse ziu sang-sæn-keh k'u-deo teng-tao Kyi-toh-keh væn-ts ze ng-he sing-li tso-zing,

> 19 我個小人，我爲爾許再受生產個苦頭等到基督個范子在爾許心裏做成，

·20 ngô pô-feh-teh yin-ze tao ng-he su-ze le, diao-wön ngô-keh k'eo-ky'i; ing-yü ngô zih-ze nyi-sing ng-he.

> 20 我巴弗得現在到爾許所在來，調換我個口氣；因爲我實在疑心爾許。

·21 Ng-he iao voh leh-fæh cü-ts, hao teh ngô kông, Leh-fæh ng t'ing-djôh feh?

> 21 爾許要服律法主子，好搭我講，律法爾聽着弗？

·22 Ing-yü yiu sia-lôh, Ô-pah-læh-hön yiu liang-ke n-ts, ih-ke z ô-deo sang, ih-ke feh-z ô-deo sang.

> 22 因爲有寫落，亞伯拉罕有兩個兒子，一個是丫頭生，一個弗是丫頭生。

·23 Keh ô-deo sang-keh z tsiao nyüoh-sing sang, feh-z ô-deo sang-keh z k'ao-djôh ing-hyü.

> 23 箇丫頭生個是照肉身生，弗是丫頭生個是靠着應許。

·24 Keh z-kön tu z pi-yü: liang-ke nyü-nying z liang-ke iah; ih-ke iah c'ih-ü Si-na sæn, tsih we sang tso nu-boh-keh n-nô, keh ziu-z Ô-kæh.

> 24 箇事幹都是比喻：兩個女人是兩個約；一個約出於西乃山，只會生做奴僕個兒女，箇就是夏甲。

·25 Keh Ô-kæh z Ô-læh-pah-keh Si-na sæn, teh yin-ze Yia-lu-sæh-lang ih-yiang, ge-z teh n-nô tu tso nu-boh.

> 25 箇夏甲是亞喇伯個西乃山，搭現在耶路撒冷一樣，渠自搭兒女都做奴僕。

·26 Dæn-z ze zông-keh Yia-lu-sæh-lang z yiu z ze, ge z ngô-he cong-nying-keh nyiang.

> 26 但是在上個耶路撒冷自由自在，渠是我許衆人個娘。

·27 Ing-yü yiu sia-lôh, “Vong wa-ying vong sang-yiang cü-ts, hao kw'a-weh; vong ziu sang-sæn k'u-deo cü-ts, yüong kao-hying ao-ky'i-le: ing-yü bi tön-gao-keh nyü-nying yiu n-nô, pi yiu dziang-fu cü-ts wæ to.” [Y.54.1.]

> 27 因爲有寫落，“朆懷孕朆生養主子，好快活；朆受生產苦頭主子，用高興謳起來：因爲被斷爻個女人有兒女，比有丈夫主子還多。”

·28 Hyüong-di, ngô-he ziang Yi-sæh, z ing-hyü-keh n-nô.

> 28 兄弟，我許像以撒，是應許個兒女。

·29 Dæn-z ziang keh z-'eo tsiao nyüoh-sing sang cü-ts z pih-næn tsiao Sing-Ling sang cü-ts, yin-ze ah z-t'ih.

> 29 但是像箇時候照肉身生主子是逼難照聖靈生主子，現在也是{剔}。

·30 Dæn-z Sing-shü tsa kông? “Kön-c'ih ô-deo teh ge n-ts: ing-yü ô-deo-keh n-ts feh-k'o teh feh tso ô-deo cü-ts-keh n-ts jü-de tsih-de.” [Ts.21.10.]

> 30 但是聖書怎講？“趕出丫頭搭渠兒子：因爲丫頭個兒子弗可搭弗做丫頭主子個兒子聚隊接待。”

·31 Su-i, hyüong-di, ngô-he feh-z ô-deo-keh n-nô, z feh tso ô-deo cü-ts-keh n-nô.

> 31 所以，兄弟，我許弗是丫頭個兒女，是弗做丫頭主子個兒女。


## Kô. 5.

> Kô. 5.

**_1 Ky'ün ge ze z yiu z ze di-bu iao gyi-lao, 3 feh iao ziu tsiu-keh-li, 13 neng-ts siang-e, ziu-z leh-fæh-keh da-i. 19 Nyüoh-sing-keh 'ang-yü, 22 Sing-Ling-keh ko-ts, 25 ky'ün ge i Sing-Ling tso nying._**

> **_1 勸渠在自由自在地步要徛牢，3 弗要受周割禮，13 寗之相愛，就是律法個大意。19 肉身個行爲，22 聖靈個果子，25 勸渠依聖靈做人。_**

·1 SU-I, Kyi-toh sih-fông ngô-he peh ngô-he z yiu z ze; ing-ke gyi-lao: hyiao tse voh tso nu-boh-keh ah.

> 1 所以，基督釋放我許畀我許自由自在；應該徛牢：{=休要}再服做奴僕個軛。

·2 Ngô Pao-lo teh ng-he kông, Ziah ziu tsiu-keh-li, Kyi-toh z yü ng-he vu-ih.

> 2 我保羅搭爾許講，若受周割禮，基督是爲爾許無益。

·3 Væn-pah ziu tsiu-keh-li-keh nying, ngô tse tso te-tsing peh ge, ge pih iao tso-zing ih-ts'ih leh-fæh.

> 3 凡百受周割禮個人，我再做對證畀渠，渠必要做成一切律法。

·4 Ng-he siang ze-ü leh-fæh sön tsing-dzih cü-ts z teh Kyi-toh kah-k'e; ng-he teh eng-yü dön-jih.

> 4 爾許想在於律法算正直主子是搭基督隔開；爾許搭恩惠斷絕。

·5 Ing-yü ngô-he k'ao-djôh Sing-Ling jong siang-sing teng-de kong-nyi-keh sô-mông.

> 5 因爲我許靠着聖靈從相信等待公義個奢望。

·6 Ing-yü ze-ü Kyi-toh Yia-su tsiu-keh-li teh m tsiu-keh-li tu z vu-ih, tsih-yiu fæh-c'ih zing-e-keh siang-sing z yiu-ih.

> 6 因爲在於基督耶穌周割禮搭無周割禮都是無益，只有發出仁愛個相信是有益。

·7 Ng-he su-le diao-teh hao; yiu kæh-nying tsu ng-he feh i-jing tsing dao-li?

> 7 爾許素來趒得好；有何人阻爾許弗依順真道理？

·8 Ng-he su t'ing-keh ky'ün feh-z c'ih-ü dziao ng-he le Cü-ts.

> 8 爾許所聽個勸弗是出於召爾許來主子。

·9 Ih-ting kao-shü we peh ih-dön fæh-ky'i.

> 9 一{點}酵水會畀一團發起。

·10 Ngô ze-ü Cü siang-sing ng-he fe zeng bih-yiang sing: dæn-z kao-ziao ng-he cü-ts, feh-leng kæh-nying, pih-ding we ziu ge-z-keh ze.

> 10 我在於主相信爾許{=弗會}存別樣心：但是攪擾爾許主子，弗論何人，必定會受渠自個罪。

·11 Hyüong-di, ngô-z ziah ning-gyiu djün tsiu-keh-li, tsa-sang wæ ze-teh ziu pih-næn? ziah-z t'ih, zih-z-kô-keh pæn-tih ziu m-gao.

> 11 兄弟，我自若仍舊傳周割禮，怎生還在{搭}受逼難？若是{剔}，十字架個扳跌就無爻。

·12 Dæn-nyün yiao-'oh ng-he cü-ts tu we dön-jih.

> 12 但願謠惑爾許主子都會斷絕。

·13 Hyüong-di, ng-he z bi dziao-le hao tso z yiu z ze-keh nying; tsih hyiao peh keh z yiu z ze peh nyüoh-sing ts'ing-ts'-kyi-we, dæn-z iao yüong zing-e-keh sing, ng voh-z ngô, ngô voh-z ng.

> 13 兄弟，爾許是被召來好做自由自在個人；只{=休要}畀箇自由自在畀肉身趁此機會，但是要用仁愛個心，爾服事我，我服事爾。

·14 Ing-yü leh-fæh tu ze ih-kyü shih-wa, ziu-z, “Ing-ke e-sih ling-sô teh z-kyi ih-yiang.” [Lv.19.18.]

> 14 因爲律法都在一句說話，就是，“應該愛惜鄰舍搭自己一樣。”

·15 Dæn-z ng-he ziah ngao-le-ngao-k'e, liang-'ô t'eng-ky'üoh, yüong liu-sing sang-teh liang-'ô tu mih-gao.

> 15 但是爾許若咬來咬去，兩下吞喫，用留心省得兩下都滅爻。

·16 Ngô kông, Ng-he ing-ke i Sing-Ling tso nying, ziu fe tso-zing nyüoh-sing-keh s-yüoh.

> 16 我講，爾許應該依聖靈做人，就{=弗會}做成肉身個私慾。

·17 Ing-yü nyüoh-sing fæh-c'ih s-yüoh ti-dih Sing-Ling, Sing-Ling ah ti-dih nyüoh-sing; liang-'ô tsôh-te, peh ng-he su iao tso z tso-feh-tao.

> 17 因爲肉身發出私慾抵敵聖靈，聖靈也抵敵肉身；兩下作對，畀爾許所要做是做弗到。

·18 Ng-he ziah-z bi Sing-Ling ying-dao, ziu feh-z ze leh-fæh siu-'ô.

> 18 爾許若是被聖靈引導，就弗是在律法手下。

·19 Nyüoh-sing-keh 'ang-yü z hyin-ming, ziu-z kæn-ying, biao-hyi, we-u, wang-li,

> 19 肉身個行爲是顯明，就是姦淫，嫖戲，穢污，{?橫}{?理}，

·20 pa ngeo-ziang, tso zia-fæh, kyih-ün, tsang-teo, tu-gyi, sang-ky'i, zia-kao, feng-k'e, kyih-tông,

> 20 拜偶像，做邪法，結怨，爭鬥，妒忌，生氣，{?邪}{?教}，分開，結黨，

·21 k'eh-tu, hyüong-sæh, ky'üoh-tsiu-cü, vông-ky'üoh-vông-yüong, teh ih-ts'ih siang-ziang z-kön: ngô yü-sin teh ng-he kông, zin-deo ah kông-ku, Væn-pah tso keh-yiang-ts z-kön cü-ts feh neng teh-djôh Zông-ti-keh koh tso sæn-nyih.

> 21 {?刻}妒，兇殺，喫酒醉，妄喫妄用，搭一切相像事幹：我預先搭爾許講，前頭也講過，凡百做箇樣子事幹主子弗能得着上帝個國做產業。

·22 Dæn-z Sing-Ling-keh kyih-ko z zing-e, kw'a-lôh, 'o-bing, zing-ne, z-e, liang-zin, cong-sing,

> 22 但是聖靈個結果是仁愛，快樂，和平，忍耐，慈愛，良善，忠心，

·23 weng-ziu, tön-fông: keh-yiang-ts z-kön, m-kao zah-m leh-fæh hao kying ge.

> 23 溫柔，{?端}{?方}：箇樣子事幹，無告甚麼律法好禁渠。

·24 Joh-ü Kyi-toh cü-ts z peh nyüoh-sing teh sing-zing-keh s-yüoh ting-s ze zih-z-kô.

> 24 屬於基督主子是畀肉身搭性情個私慾釘死在十字架。

·25 Ngô-he ziah k'ao Sing-Ling weh, hao i-jing Sing-Ling tso nying.

> 25 我許若靠聖靈活，好依順聖靈做人。

·26 Ngô-he hyiao siang hyü-hwa-keh yüong-wa, jü-de teo-ky'i, jü-de tu-gyi.

> 26 我許{=休要}想虛花個榮華，聚隊鬥氣，聚隊妒忌。


## Kô. 6.

> Kô. 6.

**_1 Ky'ün ge yüong weng-ziu sing de pæn-tih cü-ts, 2 djong-tæn iao jü-de tæn-tông: 6 yüong gyih-lih kyüong-ing djün-dao cü-ts, 9 'ang-zin hyiao hyih-lih. 12 Djün tsiu-keh-li cü-ts yiu zao i-s. 14 Tæn-tsih ze-ü zih-z-kô hao la-t'in._**

> **_1 勸渠用溫柔心待扳跌主子，2 重擔要聚隊擔當：6 用極力供應傳道主子，9 行善{=休要}歇力。12 傳周割禮主子有{唣}意思。14 單只在於十字架好賴天。_**

·1 Hyüong-di, nying ziah-z ngeo-zin 'æn-lôh ze, ng-he joh-ü Ling cü-ts yüong weng-ziu-keh sing k'e ta ge cün-le; ah iao ku-djôh z-kyi, min-teh ng ah ziu mi-'oh.

> 1 兄弟，人若是偶然陷落罪，爾許屬於靈主子用溫柔個心去帶渠轉來；也要顧着自己，免得爾也受迷惑。

·2 Ng-he-keh djong-tæn hao jü-de tæn-tông, z-t'ih hao wön-jün Kyi-toh-keh leh-fæh.

> 2 爾許個重擔好聚隊擔當，是{剔}好完全基督個律法。

·3 Ziah yiu nying zih-ze z vu-neng, wæ we z tseng z do, z hong-p'in z-kyi.

> 3 若有人實在是無能，還會自尊自大，是哄騙自己。

·4 Dæn-z kôh-nying yüong dzô-ts'æh z-keh 'ang-yü, ge su yiu-keh la-t'in tæn yü z-kyi, feh-z yü bih-ke.

> 4 但是各人用查察自個行爲，渠所有個賴天單爲自己，弗是爲別個。

·5 Ing-yü kôh-nying pih iao tæn z-keh tæn-deo.

> 5 因爲各人必要擔自個擔頭。

·6 'Ôh-dao cü-ts ing-ke yüong yiang-yiang hao-c'ü kyüong-ing djün dao cü-ts.

> 6 學道主子應該用樣樣好處供應傳道主子。

·7 Hyiao z p'in z; Zông-ti z ky'i-p'in-feh-le; ih-ke nying yiu zah-m cong-lôh, siu-zing ah z zah-m.

> 7 {=休要}自騙自；上帝是欺騙弗來；一個人有甚麼種落，收成也是甚麼。

·8 Yü z-keh nyüoh-sing cong-lôh cü-ts, pih-ding jong nyüoh-sing ba-wa siu-zing; yü Sing-Ling cong-lôh cü-ts, pih-ding jong Sing-Ling siu-zing üong-yün weh-ming.

> 8 爲自個肉身種落主子，必定從肉身敗壞收成；爲聖靈種落主子，必定從聖靈收成永遠活命。

·9 Ngô-he 'ang zin hyiao hyih-lih; ziah feh pön-du-z-fi, z-'eo ih tao tsong we siu-zing.

> 9 我許行善{=休要}歇力；若弗半途而廢，時候一到總會收成。

·10 Su-i, p'ong-djôh kyi-we, ngô-he ing-ke yüong hao-c'ü de cong-nying, tsih-yiu siang-sing Cü ih-kô nying iao kah-nga z-t'ih de ge.

> 10 所以，碰着機會，我許應該用好處待衆人，只有相信主一家人要格外是{剔}待渠。

·11 NG-HE mông ngô ts'ing-pih sia peh ng-he-keh sing z yüong tsa do-keh z-ngæn.

> 11 爾許望我親筆寫畀爾許個信是用怎大個字眼。

·12 Væn-pah siang ze nyüoh-sing tsông t'i-min cü-ts, ge ngang-æh ng-he ziu tsiu-keh-li; tsih iao z-kyi yü Kyi-toh-keh zih-z-kô feh ziu pih-næn.

> 12 凡百想在肉身妝體面主子，渠硬押爾許受周割禮；只要自己爲基督個十字架弗受逼難。

·13 Ing-yü ziu tsiu-keh-li cü-ts z-kyi ah feh pao-siu leh-fæh; tsih iao ng-he ziu tsiu-keh-li, hao ze-ü ng-he nyüoh-sing la-t'in.

> 13 因爲受周割禮主子自己也弗保守律法；只要爾許受周割禮，好在於爾許肉身賴天。

·14 Dæn-z ngô tön-wu feh peh bih-yiang la-t'in, tsih we peh ngô-he Cü Yia-su Kyi-toh-keh zih-z-kô la-t'in, k'ao zih-z-kô si-zông yü ngô z ting-s, ngô yü si-zông ah z ting-s.

> 14 但是我斷乎弗畀別樣賴天，只會畀我許主耶穌基督個十字架賴天，靠十字架世上爲我是釘死，我爲世上也是釘死。

·15 Ing-yü ze-ü Kyi-toh Yia-su, yiu tsiu-keh-li teh m tsiu-keh-li tu z vu-ih, tsih-yiu sing zao-c'ih-le-keh z yiu-ih.

> 15 因爲在於基督耶穌，有周割禮搭無周割禮都是無益，只有新造出來個是有益。

·16 Væn-pah tsiao keh dao-li tso, dæn-nyün bing-ön teh z-pe ling-djôh ge-he teh Zông-ti-keh Yi-seh-lih pah-sing.

> 16 凡百照箇道理做，但願平安搭慈悲臨着渠許搭上帝個以色列百姓。

·17 Jong-kying-yi-'eo m-nying hao kao-ziao ngô: ing-yü ngô sing-zông yiu Cü Yia-su-keh kyi-'ao.

> 17 從今以後無人好攪擾我：因爲我身上有主耶穌個記號。

·18 Hyüong-di, dæn-nyün ngô-he Cü Yia-su Kyi-toh-keh eng-yü teh ng-he ling-sing jü-de. Ô-meng.

> 18 兄弟，但願我許主耶穌基督個恩惠搭爾許靈性聚隊。亞門。




