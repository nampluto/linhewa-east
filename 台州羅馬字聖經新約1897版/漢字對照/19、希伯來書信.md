
# S-DU PAO-LO SIA PEH HYI-PAH-LE NYING KEH SHÜ-SING.

> 使徒保羅寫畀希伯來人個書信


## H. 1.

> H. 1.

**_1 Kyi-toh ze keh meh-de z-si jong t'in lôh-væn, 4 Kyi-toh pi t'in-s wæ tseng-kyü._**

> **_1 基督在箇末代時世從天落凡，4 基督比天使還尊貴。_**

·1 ZÔNG-TI jong-zin ze-ü cong sin-ts-nying yüong hyü-to fông-fæh lü-ts' teh tsu-tsong kông,

> 1 上帝從前在於衆先知人用許多方法屢次搭祖宗講，

·2 tao keh meh-de z-si ze-ü Ge-keh N-ts teh ngô-he kông, sih-lih Ge hao tsih-djôh væn-veh tso sæn-nyih, yi z t'ôh Ge ts'iang-zao t'in-di;

> 2 到箇末代時世在於渠個兒子搭我許講，設立渠好接着萬物做產業，又是託渠創造天地；

·3 Ge z Zông-ti-keh yüong-wa su t'eo-c'ih-keh kwông-ts'e, Zông-ti-keh t'i-tsih tsing-keh ying-ziang, yüong do neng-kön-keh 'ao-ling tsông-kwön væn-veh, kyi-zin sô-c'ih Z-keh sing-ming si-gao ngô-he ze, ziu zo ze ting kao su-ze, ting do Cü-ts-keh jing-siu-pin;

> 3 渠是上帝個榮華所透出個光彩，上帝個體質真個形象，用大能幹個號令掌管萬物，既然捨出自個性命洗爻我許罪，就坐在頂高所在，頂大主子個順手邊；

·4 pi t'in-s wæ tseng-kyü, ing-yü tsih-djôh kang-kô tseng-djong-keh ming-deo.

> 4 比天使還尊貴，因爲接着更加尊重個名頭。

·5 Zông-ti teh nô-ih-ke t'in-s kông, “Ng z Ngô N-ts, Ngô kying-nyih sang Ng?” [S.2.7.] wæ-yiu, “Ngô we tso Ge Vu-ts'ing, Ge we tso Ngô N-ts?” [2 S.7.14.]

> 5 上帝搭哪一個天使講，“爾是我兒子，我今日生爾？”還有，“我會做渠父親，渠會做我兒子？”

·6 Wæ-yiu Zông-ti ta Ge Tsiang-ts tao si-zông le z-'eo, yi kông-ku, “Zông-ti-keh cong t'in-s tu ing-ke pa Ge.” [S.97.7.]

> 6 還有上帝帶渠長子到世上來時候，又講過，“上帝個衆天使都應該拜渠。”

·7 Kông-tao t'in-s z-t'ih kông, “Ge peh Ge-keh t'in-s ziang fong, Ge-keh ts'a-s ziang ho-yin.” [S.104.4.]

> 7 講到天使是{剔}講，“渠畀渠個天使像風，渠個差使像火焰。”

·8 Kông-tao N-ts z-t'ih kông, “Zông-ti, Ng-keh zo-yü z tao si-si-de-de; Ng koh-kô-keh gyün-ping z tsing-dzih.

> 8 講到兒子是{剔}講，“上帝，爾個坐位是到世世代代；爾國家個權柄是正直。

·9 Ng hwön-hyi kong-nyi, k'o-u fi-li; su-i Zông-ti, ziu-z Ng-keh Zông-ti, yüong kw'a-lôh-keh yiu fu Ng hao-jü Ng-keh dong-bön.” [S.45.6,7.]

> 9 爾歡喜公義，可惡非禮；所以上帝，就是爾個上帝，用快樂個油敷爾好如爾個同伴。”

·10 Yi kông, “Ng, Cü, ky'i-deo lih-ding di-keh keng-kyi, keh-sih t'in ah z Ng ts'ing-siu su zao:

> 10 又講，“爾，主，起頭立定地個根基，箇些天也是爾親手所造：

·11 ge we mih-gao, tsih-yiu Ng üong-yün ze-teh: ge tu we ziang i-zông gyiu-gao;

> 11 渠會滅爻，只有爾永遠在{搭}：渠都會像衣裳舊爻；

·12 Ng we ziang bao-t'ao tsih ge hao, ge ziu we ke-pin: tsih-yiu Ng z üong feh kang-ke, Ng-keh ziu-nyün vu-gyüong-zing.” [S.102.25-27.]

> 12 爾會像袍套摺渠好，渠就會改變：只有爾是永弗更改，爾個壽元無窮盡。”

·13 Zông-ti teh nô-ih-ke t'in-s kông, “Ng zo ze Ngô jing-siu-pin, teng-tao Ngô peh Ng-keh dziu-dih tso Ng-keh dæh-kyiah-teng?” [S.110.1.]

> 13 上帝搭哪一個天使講，“爾坐在我順手邊，等到我畀爾個仇敵做爾個踏腳凳？”

·14 Cong t'in-s ky'i feh-z voh-z-keh ling, bi ts'a-ky'in voh-z tsiang-le iao tsih-djôh kyiu-sing-keh nying?

> 14 衆天使豈弗是服事個靈，被差遣服事將來要接着救星個人？


## H. 2.

> H. 2.

**_1 Ing-ke i-jing Kyi-toh Yia-su, 5 yü Ge zing nyüoh-sing teh hyüih-ky'i, 14 ing-yü z ing-ke, hao tso z-pe cong-sing-keh Da Tsi-s._**

> **_1 應該依順基督耶穌，5 爲渠成肉身搭血氣，14 因爲是應該，好做慈悲忠信個大祭司。_**

·1 Su-i ngô-he ing-ke kah-nga liu-sing su t'ing-djôh z-kön, sang-teh 'oh-tsia lôh-gao ge.

> 1 所以我許應該格外留心所聽着事幹，省得或者落爻渠。

·2 Ing-yü Zông-ti t'ôh t'in-s su kông shih-wa kyi-zin z ih-ding, væn-pah yü-nyih feh i-jing z-kön tu iao teh-djôh tsing-dzih-keh pao-ing;

> 2 因爲上帝託天使所講說話既然是一定，凡百違逆弗依順事幹都要得着正直個報應；

·3 t'ih do-keh kyiu-sing, ngô-he ziah feh shih ge, tsa neng-keo bi-teh-ku? Keh kyiu-sing z t'ôh Cü kông ky'i-deo, t'ing-djôh cü-ts k'ôh-zih teh ngô-he kông;

> 3 {剔}大個救星，我許若弗恤渠，怎能夠避得過？箇救星是託主講起頭，聽着主子確實搭我許講；

·4 Zông-ti tsiao Ge-z ts-i yüong gyi-z, dziao-deo, kôh-yiang neng-kön, teh Sing-Ling-keh eng-s, jü-de tso kyin-tsing.

> 4 上帝照渠自旨意用奇事，兆頭，各樣能幹，搭聖靈個恩賜，聚隊做見證。

·5 NGÔ-HE su kông tsiang-le z-si, Zông-ti bing-fi peh ge kyü-voh t'in-s.

> 5 我許所講將來時世，上帝並非畀渠歸服天使。

·6 Dæn-z yiu ih-ke nying ze ih-p'in shü tso te-tsing kông, “Nying z zah-m, Ng we s-nyin ge? nying-keh n-ts z zah-m, Ng we tsiao-ku ge?

> 6 但是有一個人在一篇書做對證講，“人是甚麼，爾會思念渠？人個兒子是甚麼，爾會照顧渠？

·7 Ng z peh ge dzæn-z pi t'in-s si-ting, yi we peh ge ta yüong-wa tseng-kyü-keh bing-t'in-kwön, tsông-kwön Ng siu su zao:

> 7 爾是畀渠暫時比天使細{點}，又會畀渠帶榮華尊貴個平天冠，掌管爾手所造：

·8 Ng peh væn-veh kyü-voh Ge-keh kyiah-'ô.” [S.8.4-6.] Kyi-zin “peh væn-veh kyü-voh Ge,” ziu m-yiu ih-yiang feh kyü-voh Ge: dæn-z tao yin-ze vong mông-djôh væn-veh kyü-voh Ge.

> 8 爾畀萬物歸服渠個腳下。”既然“畀萬物歸服渠，”就無有一樣弗歸服渠：但是到現在朆望着萬物歸服渠。

·9 Tsih-yiu keh-yü “pi t'in-s dzæn-z si-ting-keh” Yia-su, ngô-he mông-djôh Ge yü s-keh k'u-næn “ta yüong-wa tseng-kyü-keh bing-t'in-kwön,” peh Ge k'ao-djôh Zông-ti-keh eng-yü hao de cong-nying ky'üoh s-keh k'u-næn.

> 9 只有箇位“比天使暫時細{點}個”耶穌，我許望着渠爲死個苦難“帶榮華尊貴個平天冠，”畀渠靠着上帝個恩惠好代衆人喫死個苦難。

·10 Væn-veh tu z yü Ge, k'ao-djôh Ge, iao ta-ling hyü-to n-ts teh-djôh yüong-wa, ziu peh ge-he teh kyiu-keh Kyüing-wông yü k'u-næn neng-keo jün-bi, z ing-ke.

> 10 萬物都是爲渠，靠着渠，要帶領許多兒子得着榮華，就畀渠許得救個君王爲苦難能夠全備，是應該。

·11 Keh-yü ts'ing-kyih ge-he-keh, teh keh-sih bi ts'ing-kyih-keh, tu z c'ih-ü Ih-yü: su-i ts'ing-hwu ge-he z hyüong-di ah fe 'ôh-nying-siang, kông,

> 11 箇位清潔渠許個，搭箇些被清潔個，都是出於一位：所以稱呼渠許是兄弟也{=弗會}惡人相，講，

·12 “Ngô we yüong Ng-keh ming-z t'ong-pao Ngô-keh hyüong-di, ze kao-we cong-yiang Ngô we ts'ông s tsæn-mi Ng.” [S.22.22.]

> 12 “我會用爾個名字通報我個兄弟，在教會中央我會唱詩讚美爾。”

·13 Yi kông, “Ngô we i-k'ao Ge.” [2 S.22.3;S.18.2.] Wæ-yiu kông, “Ngô teh Zông-ti su s-peh Ngô-keh siao-nying tu ze-i.” [Y.8.18.]

> 13 又講，“我會依靠渠。”還有講，“我搭上帝所賜畀我個小人都在{倚}。”

·14 Siao-nying kyi-zin joh-ü nyüoh-sing teh hyüih-ky'i, Ge-z ah zing yü nyüoh-sing teh hyüih-ky'i; iao yü s ba-gao tsông-kwön s-keh cü-ts, ziu-z mo-kyü;

> 14 小人既然屬於肉身搭血氣，渠自也成爲肉身搭血氣；要爲死敗爻掌管死個主子，就是魔鬼；

·15 yi hao sih-fông, yü p'ô s, ih-sang tso nu-boh cü-ts.

> 15 又好釋放，爲怕死，一生做奴僕主子。

·16 Ge bing-fi fu-zu t'in-s, z fu-zu Ô-pah-læh-hön-keh 'eo-de.

> 16 渠並非扶助天使，是扶助亞伯拉罕個後代。

·17 Su-i ing-ke teh Ge hyüong-di yiang-yiang siang-dong, yü Zông-ti z-kön hao tso ih-ke z-pe cong-sing-keh Da Tsi-s, wæn-we pah-sing-keh ze.

> 17 所以應該搭渠兄弟樣樣相同，爲上帝事幹好做一個慈悲忠信個大祭司，挽回百姓個罪。

·18 Ing-yü Ge-z kyi-zin ziu-ku s-lin-keh k'u-næn, su-i neng-keo pông-zu keh-sih bi s-lin cü-ts.

> 18 因爲渠自既然受過試煉個苦難，所以能夠幫助箇些被試煉主子。


## H. 3.

> H. 3.

**_1 Kyi-toh pi Mo-si tseng-kyü, 7 su-i ngô-he ziah feh siang-sing Ge, pi Yi-seh-lih nying kah-nga ing-ke ziu ying-væh._**

> **_1 基督比摩西尊貴，7 所以我許若弗相信渠，比以色列人格外應該受刑罰。_**

·1 SU-I, bi t'in-zông su dziao-keh sing-zin hyüong-di, iao ts-si s-ts'eng ngô-he su tsiao-nying dao-li-keh Ts'a-s teh Da Tsi-s, keh-yü Kyi-toh Yia-su;

> 1 所以，被天上所召個聖善兄弟，要仔細思忖我許所招認道理個差使搭大祭司，箇位基督耶穌；

·2 Ge yiu cong-sing voh-z su sih-lih Ge-keh Cü, ziang Mo-si “ze Zông-ti 'eh-kô li-min yiu cong-sing.” [Ms.12.7.]

> 2 渠有忠心服事所設立渠個主，像摩西“在上帝合家裏面有忠心。”

·3 Ing-yü keh-yü Yia-su sön z k'o-i teh-djôh yüong-wa hao-jü Mo-si, ziang ts'ang-kô cü-ts pi ge ih-kô-keh nying z kang-kô kyü-djong.

> 3 因爲箇位耶穌算是可以得着榮華好如摩西，像{?撐}家主子比渠一家個人是更加貴重。

·4 Væn-pah nying-kô tsong yiu ih-ke ts'ang-kô-keh cü; dæn-z zao-zing væn-veh z Zông-ti.

> 4 凡百人家總有一個{?撐}家個主；但是造成萬物是上帝。

·5 Mo-si tso “nu-boh, ze Zông-ti 'eh-kô yiu cong-sing,” hao te-tsing tsiang-le iao kông-keh shih-wa;

> 5 摩西做“奴僕，在上帝合家有忠心，”好對證將來要講個說話；

·6 dæn-z Kyi-toh tso N-ts dz Ge-z ih-kô; ngô-he ziah neng-keo fông-tæn siang-sing, kao-hying sô-mông, kyin-ku siu-lao tao ti, ziu-z Ge ih-kô.

> 6 但是基督做兒子治渠自一家；我許若能夠放膽相信，高興奢望，堅固守牢到底，就是渠一家。

·7 Su-i, ziang Sing-Ling su kông, “Kying-nyih ziah-z t'ing Ge shih-wa,

> 7 所以，像聖靈所講，“今日若是聽渠說話，

·8 feh-k'o ngang z-keh sing, ziang yi-zin kyih Ngô sang-ky'i, ze hông-yia s-s Ngô z-'eo,

> 8 弗可硬自個心，像以前激我生氣，在荒野試試我時候，

·9 ziu-z ng-he tsu-tsong s-s Ngô, t'ön-t'ön Ngô, s-zih nyin mông Ngô su tso z-kön.

> 9 就是爾許祖宗試試我，探探我，四十年望我所做事幹。

·10 Su-i Ngô k'o-u keh-de nying, kông, Ge-he ih-hyiang yiu zia-p'ih-keh sing; ge ah feh sih-teh Ngô-keh lu;

> 10 所以我可惡箇代人，講，渠許一向有邪僻個心；渠也弗識得我個路；

·11 Ngô ziu dong-nu væh-tsiu, kông, Ge-he tsong feh neng tseo-tsing Ngô-keh ön-sih.” [S.95.8-11.]

> 11 我就動怒罰咒，講，渠許總弗能走進我個安息。”

·12 Hyüong-di, iao liu-sing, sang-teh ng-he cong-yiang yiu nying zeng feh siang-sing hyüong-ôh-keh sing, ziu li-k'e keh-yü weh-keh Zông-ti;

> 12 兄弟，要留心，省得爾許中央有人存弗相信兇惡個心，就離開箇位活個上帝；

·13 “kying-nyih” wæ ze-teh, ing-ke nyih-nyih jü-de siang-ky'ün; sang-teh ng-he cong-yiang yiu nying, yü ze-nyih-keh hong-p'in, pin tso ngang sing-dziang:

> 13 “今日”還在{搭}，應該日日聚隊相勸；省得爾許中央有人，爲罪孽個哄騙，變做硬心腸：

·14 ing-yü ngô-he ziah neng-keo fông-tæn siang-sing, kyin-ku siu-lao tao ti, ziu teh Kyi-toh jü-de yiu-veng:

> 14 因爲我許若能夠放膽相信，堅固守牢到底，就搭基督聚隊有份：

·15 su-i kông, “Kying-nyih ziah t'ing Ge shih-wa, feh-k'o ngang z-keh sing, ziang yi-zin kyih Ngô sang-ky'i.” [S.95.8.]

> 15 所以講，“今日若聽渠說話，弗可硬自個心，像以前激我生氣。”

·16 Su-i, t'ing-djôh ts-'eo kyih Ge sang-ky'i cü-ts z kæh-nying? ky'i feh-z keng Mo-si c'ih Yi-gyih-keh nying?

> 16 所以，聽着之後激渠生氣主子是何人？豈弗是跟摩西出埃及個人？

·17 Zông-ti s-zih nyin k'o-u kæh-nying? ky'i feh-z væn-ze, s-siu tao ze hông-yia cü-ts?

> 17 上帝四十年可惡何人？豈弗是犯罪，屍首倒在荒野主子？

·18 Zông-ti væh-tsiu feh hyü tseo-tsing Ge-keh ön-sih z kæh-nying? Ziu-z keh feh i-jing-keh nying.

> 18 上帝罰咒弗許走進渠個安息是何人？就是箇弗依順個人。

·19 Su-i hao mông, ge-he feh neng tseo-tsing z yü feh siang-sing ts-ku.

> 19 所以好望，渠許弗能走進是爲弗相信之過。


## H. 4.

> H. 4.

**_1 Siang-sing cü-ts-keh ön-sih z k'ao-djôh siang-sing. 12 Zông-ti shih-wa-keh neng-kön. 14 Ngô-he-keh Da Tsi-s Yia-su neng-keo t'i-liang ngô-he-keh nyün-ziah, tsih-z m-yiu ze, 16 ngô-he ing-ke fông-tæn tao eng-zo zin k'e._**

> **_1 相信主子個安息是靠着相信。12 上帝說話個能幹。14 我許個大祭司耶穌能夠體諒我許個軟弱，只是無有罪，16 我許應該放膽到恩座前去。_**

·1 Su-i, tseo-tsing Ge ön-sih-keh ing-hyü kyi-zin liu-lôh, ngô-he ing-ke p'ô-gyü, min-teh ng-he cong-yiang yiu nying teh-feh-djôh.

> 1 所以，走進渠安息個應許既然留落，我許應該怕懼，免得爾許中央有人得弗着。

·2 Ing-yü yiu hao sing-sih djün peh ngô-he, ziang peh ge-he: dæn-z su djün-keh shih-wa z yü ge-he vu-ih, ing-yü t'ing-djôh cü-ts vong zeng siang-sing-keh sing.

> 2 因爲有好信息傳畀我許，像畀渠許：但是所傳個說話是爲渠許無益，因爲聽着主子朆存相信個心。

·3 Ing-yü keh ön-sih ngô-he siang-sing cü-ts tu hao tsing; ziang Zông-ti su kông, “Ngô ziu dong-nu væh-tsiu, kông, Ge-he tsong feh neng tsing Ngô ön-sih:” [S.95.11.] shü-tsih t'in-di zao-zing ts-'eo Ge z-kön yi-kying wön-kong.

> 3 因爲箇安息我許相信主子都好進；像上帝所講，“我就動怒罰咒，講，渠許總弗能進我安息：”雖只天地造成之後渠事幹已經完工。

·4 Kông-tao di-ts'ih nyih yiu ih-p'in shü kông, “Zông-ti ze di-ts'ih nyih Ge væn-pah z-kön tu wön-kong, ziu ön-sih;” [Ts.2.2.]

> 4 講到第七日有一篇書講，“上帝在第七日渠凡百事幹都完工，就安息；”

·5 wæ-yiu zông-veng kông, “Ge-he tsong feh neng tsing Ngô-keh ön-sih.”

> 5 還有上文講，“渠許總弗能進我個安息。”

·6 Su-i, keh ön-sih tsong wæ-yiu nying hao tsing; sin t'ing-djôh keh hao sing-sih cü-ts yü feh i-jing feh neng tsing,

> 6 所以，箇安息總還有人好進；先聽着箇好信息主子爲弗依順弗能進，

·7 su-i hyü-to nyin ts-'eo ze Da-bih shü-li yi 'æn-ding ih-nyih, kông z “kying-nyih;” ziang zông-veng su kông, “Kying-nyih ziah t'ing Ge shih-wa, feh-k'o ngang z-keh sing.” [S.95.8.]

> 7 所以許多年之後在大闢書裏又限定一日，講是“今日；”像上文所講，“今日若聽渠說話，弗可硬自個心。”

·8 Ziah-z Iah-shü-ô yi-kying peh pah-sing ön-sih, 'eo-deo Zông-ti fe di-ky'i bih nyih.

> 8 若是約書亞已經畀百姓安息，後頭上帝{=弗會}提起別日。

·9 Su-i, Zông-ti-keh pah-sing tsong wæ-yiu ön-sih zeng-kæn.

> 9 所以，上帝個百姓總還有安息存{簡}。

·10 Ing-yü tsing Ge ön-sih cü-ts, ge z-kön wön-kong ts-'eo ziu ön-sih, teh Zông-ti z-kön zao-zing ts-'eo ziu ön-sih ih-yiang.

> 10 因爲進渠安息主子，渠事幹完工之後就安息，搭上帝事幹造成之後就安息一樣。

·11 Su-i ngô-he iao gying-lih tsing keh ön-sih, min-teh yiu nying mông keh feh i-jing-keh yiang ziu iao tih-tao.

> 11 所以我許要勤力進箇安息，免得有人望箇弗依順個樣就要跌倒。

·12 Ing-yü Zông-ti shih-wa z ling-weh, yiu neng-kön, kw'a-jü ting fong-kw'a-keh pao-kyin, we c'ôh-tsing p'o-k'e ling-weng teh ling-sing, gao-ku teh kweh-shü, yi we bin-c'ih sing-li-keh s-nyin teh sing-i.

> 12 因爲上帝說話是靈活，有能幹，快如頂鋒快個寶劍，會戳進破開靈魂搭靈性，{骹}股搭骨髓，又會辨出心裏個思念搭心意。

·13 Væn-veh ts-cong, m-yiu ih-yiang ze Ge min-zin hao ing-mön: væn-veh tu ming-ming pa ze Ge ngæn-zin; Ge iao sön ngô-he-keh tsiang.

> 13 萬物之中，無有一樣在渠面前好隱瞞：萬物都明明擺在渠眼前；渠要算我許個賬。

·14 NGÔ-HE kyi-zin yiu ih-ke ting do Da Tsi-s, yi-kying kying-ku keh-sih t'in, ziu-z Zông-ti-keh N-ts Yia-su, ing-ke kyin-ku siu-lao ngô-he su tsiao-nying-keh dao-li.

> 14 我許既然有一個頂大大祭司，已經經過箇些天，就是上帝個兒子耶穌，應該堅固守牢我許所招認個道理。

·15 Ing-yü ngô-he-keh Da Tsi-s feh-z feh neng t'i-liang e-lin ngô-he-keh nyün-ziah; Ge yiang-yiang z-kön yi-kying bi s-lin, ziang ngô-he, tsih-z m-yiu ze.

> 15 因爲我許個大祭司弗是弗能體諒哀憐我許個軟弱；渠樣樣事幹已經被試煉，像我許，只是無有罪。

·16 Su-i ngô-he yüong fông-tæn tseo-tao eng-zo zin, hao teh-djôh e-lin, tsih-djôh eng-yü jü-z pông-zu ngô-he.

> 16 所以我許用放膽走到恩座前，好得着哀憐，接着恩惠隨時幫助我許。


## H. 5.

> H. 5.

**_1 Ngô-he Kyiu-cü Tsi-s-keh tseng-kyü teh neng-kön. 11 P'i-bing ge yü ge z læn-du, feh 'ôh-zih dao-li._**

> **_1 我許救主祭司個尊貴搭能幹。11 批評渠爲渠是懶惰，弗學習道理。_**

·1 Væn-pah da tsi-s jong nying-keh cong-yiang kæn-shün, z yü nying voh-z Zông-ti su sih-lih, hao yü joh-ze hyin-zông li-veh teh tsi-z:

> 1 凡百大祭司從人個中央揀選，是爲人服事上帝所設立，好爲贖罪獻上禮物搭祭祀：

·2 ge neng-keo nyün-liang feh ming-bah tseo ts'ô-lu-keh nying, ing-yü ge-z ah z ting nyün-ziah;

> 2 渠能夠原諒弗明白走岔路個人，因爲渠自也是頂軟弱；

·3 su-i yü z-kyi, ziang yü pah-sing, iao hyin joh-ze tsi.

> 3 所以爲自己，像爲百姓，要獻贖罪祭。

·4 Wæ-yiu keh kyü-djong-keh tsih-veng m-nying z-kyi kön-tông, tsih-yiu mong Zông-ti su dziao-le cü-ts, ziang Ô-leng.

> 4 還有箇貴重個職分無人自己敢當，只有蒙上帝所召來主子，像亞倫。

·5 Z-t'ih Kyi-toh ah vong tseng Z-kyi tso Da Tsi-s, tsih-z Zông-ti teh Ge kông, “Ng z Ngô-keh N-ts, Ngô kying-nyih sang Ng:” [S.2.7.]

> 5 是{剔}基督也朆尊自己做大祭司，只是上帝搭渠講，“爾是我個兒子，我今日生爾：”

·6 wæ-yiu ih-p'in kông, “Ng üong-yün tso Tsi-s, tsiao Mah-kyi-si-teh-keh pæn-ts'.” [S.110.4.]

> 6 還有一篇講，“爾永遠做祭司，照麥基洗德個班次。”

·7 Ge zing nyüoh-sing z-'eo, tao-kao gyiu-k'eng, yüong do sing-hyiang c'ih ngæn-li gyiu keh-yü neng-keo kyiu Ge min-gao s-keh Cü-ts, yü Ge tseng-kying p'ô-gyü-keh sing, Zông-ti ziu t'ing Ge;

> 7 渠成肉身時候，禱告求懇，用大聲響出眼淚求箇位能夠救渠免爻死個主子，爲渠尊敬怕懼個心，上帝就聽渠；

·8 shü-tsih z N-ts, Ge ah z jong ziu k'u-næn 'ôh-zih i-jing;

> 8 雖只是兒子，渠也是從受苦難學習依順；

·9 yi-kying jün-bi, ziu tso væn-pah i-jing Ge cü-ts üong-yün teh kyiu-keh keng-nyün;

> 9 已經全備，就做凡百依順渠主子永遠得救個根源；

·10 z Zông-ti su ts'ing-hwu Da Tsi-s “tsiao Mah-kyi-si-teh-keh pæn-ts'.”

> 10 是上帝所稱呼大祭司“照麥基洗德個班次。”

·11 KÔNG-TAO Ge, ngô-he yiu hyü-to næn ka-shih shih-wa, ing-yü ng-he t'ing ah feh ming-bah.

> 11 講到渠，我許有許多難解說說話，因爲爾許聽也弗明白。

·12 Ing-yü z-'eo dziang-kyiu, ng-he nyün-z ing-ke tso sin-sang, dæn-z wæ iao yüong Zông-ti tsiao-shü-keh ts'u-'ôh dao-li tse kao ng; ng-he wæ iao ky'üoh na, fe kyüoh væn-zih.

> 12 因爲時候長久，爾許{?原}是應該做先生，但是還要用上帝詔書個初學道理再教爾；爾許還要喫奶，{=弗會}喫飯食。

·13 Væn-pah ky'üoh na cü-ts fe t'ong-dæh kong-nyi-keh dao-li; ing-yü ge z siao-nying.

> 13 凡百喫奶主子{=弗會}通達公義個道理；因爲渠是小人。

·14 Tsih-yiu zing-nying-tsiang-da hao ky'üoh væn-zih, ge kyin-sih yü zih-lin-ku neng-keo bin-pih zin ôh.

> 14 只有成人長大好喫飯食，渠見識爲習練過能夠辨別善惡。


## H. 6.

> H. 6.

**_1 Pao-lo ky'ün ge-he hyiao tön-gao ge-keh siang-sing, 11 dæn-z iao ge sô-mông tao ti, 12 nyih-sing teh zing-ne teng-'eo Zông-ti, 13 ing-yü Ge-keh ing-hyü tu sön-su._**

> **_1 保羅勸渠許{=休要}斷爻渠個相信，11 但是要渠奢望到底，12 熱心搭忍耐等候上帝，13 因爲渠個應許都算數。_**

·1 Su-i jong Kyi-toh-keh ts'u-'ôh dao-li ngô-he iao tsing-ih tao jün-bi-keh di-bu; feh yüong tse lih ti-ts, ziu-z hwe-ke ge s-keh 'ang-yü, siang-sing Zông-ti,

> 1 所以從基督個初學道理我許要進益到全備個地步；弗用再立底子，就是悔改渠死個行爲，相信上帝，

·2 si-li-keh kao-hyüing, en-siu-keh li-tsih, s-nying tse-weh, üong-yün p'ön-tön-keh dao-li.

> 2 洗禮個教訓，按手個禮節，死人再活，永遠判斷個道理。

·3 Zông-ti ziah-z ing-hyü, ngô-he pih-ding z-t'ih tso.

> 3 上帝若是應許，我許必定是{剔}做。

·4 Ing-yü nying yi-kying teh-djôh kwông-ming zông-djôh t'in-zông eng-s-keh mi-dao, tsih-ziu Sing-Ling-keh kön-dong,

> 4 因爲人已經得着光明嚐着天上恩賜個味道，接受聖靈個感動，

·5 zông-djôh Zông-ti ting hao-keh dao-li teh tsiang-le z-si-keh neng-kön,

> 5 嚐着上帝頂好個道理搭將來時世個能幹，

·6 ts-'eo we sih-gao keh dao-li, tön feh neng peh ge tse hwe-ke; ing-yü ge z djong-sing ting-s Zông-ti-keh N-ts, ming-ming tsao-t'æh Ge.

> 6 之後會失爻箇道理，斷弗能畀渠再悔改；因爲渠是重新釘死上帝個兒子，明明糟蹋渠。

·7 Ing-yü din-di lü-ts' yiu yü ts-nyüing ge; ziu fæh-c'ih t'u-sæn, 'eh-djôh cong-din nying-keh yüong-dziang, z teh-djôh Zông-ti-keh coh-foh:

> 7 因爲田地屢次有雨滋潤渠；就發出土產，合着種田人個用場，是得着上帝個祝福：

·8 ziah sang-c'ih ts'-bang teh yia-ts'ao, ziu iao bi tön-gao, teh tsiu-mô lin-gying; ge-keh kyih-gyüoh z iao siao-gao.

> 8 若生出刺棚搭野草，就要被斷爻，搭咒罵連近；渠個結局是要燒爻。

·9 Ts'ing-e-keh hyüong-di, ngô-he shü-tsih t'ih kông, wæ siang-sing ng-he z kôh-yiang, tsong hao teh-djôh kyiu:

> 9 親愛個兄弟，我許雖只{剔}講，還相信爾許是各樣，總好得着救：

·10 ing-yü Zông-ti feh-z feh kong-nyi, mông-kyi ng-he su tso-keh lao-loh, ziu-z ng-he yü Ge-keh ming-deo su hyin-c'ih-keh zing-e, su-le we kyüong-ing sing-du, yin-ze ning-gyiu z-t'ih tso.

> 10 因爲上帝弗是弗公義，忘記爾許所做個勞碌，就是爾許爲渠個名頭所顯出個仁愛，素來會供應聖徒，現在仍舊是{剔}做。

·11 Ngô-he sing-nyün ng-he kôh-nying tu we hyin-c'ih tso-yiang nyih-sing, zih-feng sô-mông tao-ti:

> 11 我許心願爾許各人都會顯出{佐}樣熱心，十分奢望到底：

·12 hyiao hyih-lih, iao 'ôh yü siang-sing zing-ne we tsih-djôh su ing-hyü cü-ts-keh yiang.

> 12 {=休要}歇力，要學爲相信忍耐會接着所應許主子個樣。

·13 Zông-ti ing-hyü Ô-pah-læh-hön z-'eo, ing-yü m-yiu kah-nga do-keh hao ts-tin ge væh-zi, ziu ts-tin Z-kyi væh-zi, kông,

> 13 上帝應許亞伯拉罕時候，因爲無有格外大個好指點渠罰誓，就指點自己罰誓，講，

·14 “Ngô tsong we ting coh-foh ng, ting ts'ông-zing ng-keh ts-seng:” [Ts.22.16,17.]

> 14 “我總會頂祝福爾，頂昌盛爾個子孫：”

·15 z-t'ih Ô-pah-læh-hön ziu ting ne-sing teng-'eo, teh-djôh keh ing-hyü.

> 15 是{剔}亞伯拉罕就頂耐心等候，得着箇應許。

·16 Væn-pah nying væh-zi, tsong z ts-tin do-jü ge-z: væh-zi z k'ao-zih ge shih-wa, 'eo-le m-kao hao cün-pin.

> 16 凡百人罰誓，總是指點大如渠自：罰誓是靠實渠說話，後來無告好轉變。

·17 Zông-ti iao tsih-djôh Ge ing-hyü cü-ts ming-ming hyiao-teh Ge-keh ts-i z 'ao-vu kang-ke, su-i yüong væh-zi shih-wa tso bing-kyü:

> 17 上帝要接着渠應許主子明明曉得渠個旨意是毫無更改，所以用罰誓說話做憑據：

·18 yiu liang-yiang z-kön z 'ao-vu kang-ke, Zông-ti yü keh z-kön feh neng tseh-hông, peh ngô-he dao-næn k'ô-lao su ing-hyü-keh sô-mông tu hao teh-djôh ön-yü;

> 18 有兩樣事幹是毫無更改，上帝爲箇事幹弗能撒謊，畀我許逃難揢牢所應許個奢望都好得着安慰；

·19 keh sô-mông ziang ling-weng-keh mao, tsæh-zih lao-weng, p'ao ze mön-tsiang li-min;

> 19 箇奢望像靈魂個錨，紮實牢穩，拋在幔帳裏面；

·20 Yia-su tso sin-fong yü ngô-he sin tsing, “tsiao Mah-kyi-si-teh-keh pæn-ts' ” üong-yün tso Da Tsi-s.

> 20 耶穌做先鋒爲我許先進，“照麥基洗德個班次”永遠做大祭司。


## H. 7.

> H. 7.

**_1 Kyi-toh tso Tsi-s tsiao Mah-kyi-si-teh pæn-ts', 11 su-i hao-jü Ô-leng-keh pæn-ts'._**

> **_1 基督做祭司照麥基洗德班次，11 所以好如亞倫個班次。_**

·1 KEH Mah-kyi-si-teh, Sæh-lang-keh wông, ting kao Zông-ti-keh tsi-s, p'ong-djôh Ô-pah-læh-hön tang-ba keh-sih koh-wông cün-le, ziu coh-foh ge,

> 1 箇麥基洗德，撒冷個王，頂高上帝個祭司，碰着亞伯拉罕打敗箇些國王轉來，就祝福渠，

·2 Ô-pah-læh-hön peh su yiu meh-z zih-ku-ts-ih feng peh ge, (Mah-kyi-si-teh-keh ming-z, di-ih, z ‘Kong-nyi wông’ -keh ka-shih, yi ts'ing-hwu Sæh-lang wông, ziu-z, ‘bing-ön-keh wông;’

> 2 亞伯拉罕畀所有物事十股之一分畀渠，（麥基洗德個名字，第一，是‘公義王’個解說，又稱呼撒冷王，就是，‘平安個王；’

·3 ge m pang m-nyiang, m-yiu kô-pu, m-yiu sang-nyih, m-yiu s-gyi, z ziang Zông-ti-keh N-ts), dziang tso tsi-s.

> 3 渠無伯無娘，無有家譜，無有生日，無有死期，是像上帝個兒子），長做祭司。

·4 Ng-he ts'eng, tsu-tsong-deo Ô-pah-læh-hön we yüong lo-liah-keh meh-z zih-ku-ts-ih peh ge, keh nying z zao tseng-kyü.

> 4 爾許忖，祖宗頭亞伯拉罕會用虜掠個物事十股之一畀渠，箇人是{唣}尊貴。

·5 Li-vi ts-seng tsih-ziu tsi-s tsih-veng cü-ts, pah-sing shü-tsih z ge hyüong-di, c'ih-ü Ô-pah-læh-hön-keh kweh-joh, ge vong-ts tsiao leh-fæh hao do pah-sing-keh meh-z zih-ku-ts-ih:

> 5 利未子孫接受祭司職分主子，百姓雖只是渠兄弟，出於亞伯拉罕個骨肉，渠奉旨照律法好馱百姓個物事十股之一：

·6 dæn-z Mah-kyi-si-teh, feh-z ge-keh ts-p'a, ge we do Ô-pah-læh-hön-keh meh-z zih-ku-ts-ih, yi coh-foh yiu ing-hyü cü-ts.

> 6 但是麥基洗德，弗是渠個支派，渠會馱亞伯拉罕個物事十股之一，又祝福有應許主子。

·7 'Ô-pe teh-djôh zông-pe-keh coh-foh, z feh neng bin-pôh.

> 7 下輩得着上輩個祝福，是弗能辯駁。

·8 Wæ-yiu, tsiao i-pin, iao s-keh nying z do-tsing zih-ku-ts-ih: tsiao keh-pin, keh do-tsing cü-ts yiu te-tsing ge z weh-keh.

> 8 還有，照{倚}邊，要死個人是馱進十股之一：照箇邊，箇馱進主子有對證渠是活個。

·9 Yi kông Li-vi, shü-tsih z do-tsing zih-ku-ts-ih cü-ts, ah hao kông ge jong Ô-pah-læh-hön siu-li yi-kying yiu zih-ku-ts-ih do-c'ih-ku:

> 9 又講利未，雖只是馱進十股之一主子，也好講渠從亞伯拉罕手裏已經有十股之一馱出過：

·10 ing-yü Mah-kyi-si-teh nying-tsih Ô-pah-læh-hön z-'eo, Li-vi wæ ze ge tsu-tsong-keh sing-zông.

> 10 因爲麥基洗德迎接亞伯拉罕時候，利未還在渠祖宗個身上。

·11 Li-vi tsi-s-keh tsih-veng ziah neng-keo peh nying jün-bi, (pah-sing jong ge teh-djôh leh-fæh), tsa-sang wæ iao bih-ke tsi-s c'ih-le “tsiao Mah-kyi-si-teh-keh pæn-ts',” feh tsiao Ô-leng-keh pæn-ts'?

> 11 利未祭司個職分若能夠畀人全備，（百姓從渠得着律法），怎生還要別個祭司出來“照麥基洗德個班次，”弗照亞倫個班次？

·12 Ing-yü tsi-s-keh tsih-veng kyi-zin ke-pin, leh-fæh z-zin ah iao ke-pin.

> 12 因爲祭司個職分既然改變，律法自然也要改變。

·13 Keh shih-wa su ts-tin z joh-ü bih-ke ts-p'a, jong keh ts-p'a m-yiu nying bæn tsi-dæn z-kön ku.

> 13 箇說話所指點是屬於別個支派，從箇支派無有人辦祭壇事幹過。

·14 Ngô-he-keh Cü z ming-ming c'ih-ü Yiu-da; keh ts-p'a Mo-si jong m-yiu kông tsi-s-keh tsih-veng.

> 14 我許個主是明明出於猶大；箇支派摩西從無有講祭司個職分。

·15 Keh z-kön z kah-nga ming-bah, ing-yü yiu bih-ke Tsi-s ziang Mah-kyi-si-teh iao c'ih-le,

> 15 箇事幹是格外明白，因爲有別個祭司像麥基洗德要出來，

·16 Ge feh-z tsiao nyüoh-sing-keh leh-fæh feng-fu, z tsiao m gyüong-zing weh-ming-keh neng-kön su sih-lih:

> 16 渠弗是照肉身個律法吩咐，是照無窮盡活命個能幹所設立：

·17 ing-yü Zông-ti te-tsing Ge, kông, “Ng üong-yün tso Tsi-s tsiao Mah-kyi-si-teh-keh pæn-ts'.” [S.110.4.]

> 17 因爲上帝對證渠，講，“爾永遠做祭司照麥基洗德個班次。”

·18 Keh zin-deo-keh leh-fæh, yü ge no-ziah vu-yüong, z fi-gao;

> 18 箇前頭個律法，爲渠懦弱無用，是廢爻；

·19 (ing-yü leh-fæh feh neng peh ih-yiang jün-bi), dæn-z z tse sih-lih kah-nga hao-keh sô-mông, peh ngô-he hao ts'ing-gying Zông-ti.

> 19 （因爲律法弗能畀一樣全備），但是是再設立格外好個奢望，畀我許好親近上帝。

·20 Ping-ts'ia sih-lih Yia-su feh-z vong væh-zi;

> 20 幷且設立耶穌弗是朆罰誓；

·21 (sih-lih ge-he tso tsi-s z m-yiu væh-zi; tsih-z Zông-ti sih-lih Yia-su, væh-zi teh Ge kông, “CÜ væh-zi, tsong feh fæn-hwe, Ng üong-yün tso Tsi-s tsiao Mah-kyi-si-teh-keh pæn-ts');”

> 21 （設立渠許做祭司是無有罰誓；只是上帝設立耶穌，罰誓搭渠講，“主罰誓，總弗反悔，爾永遠做祭司照麥基洗德個班次）；”

·22 z-t'ih Yia-su z kah-nga hao iah-keh Pao-nying.

> 22 是{剔}耶穌是格外好約個保人。

·23 Wæ-yiu ge-he, yü iao s, feh neng dziang ze-teh; su-i yiu hyü-to tsi-s:

> 23 還有渠許，爲要死，弗能長在{搭}；所以有許多祭司：

·24 tsih-z Yia-su, yü Ge üong-yün ze-teh, z yiu feh ke-pin tsi-s-keh tsih-veng.

> 24 只是耶穌，爲渠永遠在{搭}，是有弗改變祭司個職分。

·25 Su-i neng-keo jün-jün kyiu k'ao Ge tao Zông-ti su-ze cü-ts, ing-yü Ge üong-weh de ge-he gyiu-gyiu.

> 25 所以能夠全全救靠渠到上帝所在主子，因爲渠永活代渠許求求。

·26 Keh-yiang-ts-keh Da Tsi-s teh ngô-he siang-'eh, Ge z sing-zin, lao-zih, m u-tin, li-yün ze-nying, kao-jü t'in;

> 26 箇樣子個大祭司搭我許相合，渠是聖善，老實，無烏玷，離遠罪人，高如天；

·27 Ge feh ziang bih-ke da tsi-s, sin yü z-keh ze, 'eo yü pah-sing-keh ze, pih iao nyih-nyih hyin tsi-veh: Ge hyin-zông Z-keh kyi-sing tso joh-ze-keh tsi-veh, tsih yüong ih-t'ao z-gao.

> 27 渠弗像別個大祭司，先爲自個罪，後爲百姓個罪，必要日日獻祭物：渠獻上自個{己}身做贖罪個祭物，只用一套是爻。

·28 Ing-yü leh-fæh z sih-lih nyün-ziah-keh nying tso da tsi-s: tsih-z leh-fæh ts-'eo su væh-zi z sih-lih keh N-ts; Ge z üong-yün jün-bi.

> 28 因爲律法是設立軟弱個人做大祭司：只是律法之後所罰誓是設立箇兒子；渠是永遠全備。


## H. 8.

> H. 8.

**_1 Yü Kyi-toh üong-yün tso Tsi-s, Ô-leng-keh pæn-ts' z ku-gao. 7 Yü foh-ing üong-yün-keh iah, tsu-tsong dzæn-z-keh iah z fi-gao._**

> **_1 爲基督永遠做祭司，亞倫個班次是過爻。7 爲福音永遠個約，祖宗暫時個約是廢爻。_**

·1 Yin-ze su kông-keh ting iao-kying ziu-z: Ngô-he yiu keh-yiang-ts Da Tsi-s, yi-kying zo ze t'in-zông, ting do Cü-ts-keh zo-yü jing-siu-pin,

> 1 現在所講個頂要緊就是：我許有箇樣子大祭司，已經坐在天上，頂大主子個坐位順手邊，

·2 tso keh sing-zin di-fông teh tsing tsiang-bong-keh Bæn-z-nying: keh tsiang-bong z Cü su tæh, feh-z nying su tæh.

> 2 做箇聖善地方搭真帳篷個辦事人：箇帳篷是主所搭，弗是人所搭。

·3 Væn-pah da tsi-s z yü hyin li-veh teh tsi-z sih-lih: su-i keh-yü Da Tsi-s ah pih yiu zah-m tsi-veh hao hyin.

> 3 凡百大祭司是爲獻禮物搭祭祀設立：所以箇位大祭司也必有甚麼祭物好獻。

·4 Ge ziah ze di-zông, feh hao sön tsi-s, ing-yü tsiao leh-fæh hyin li-veh-keh tsi-s ze-teh;

> 4 渠若在地上，弗好算祭司，因爲照律法獻禮物個祭司在{搭}；

·5 ge-he ze keh t'in-zông meh-z-keh ying-ziang teh ing-ts vong-z Zông-ti; ziang Mo-si iao zao tsiang-bong z-'eo teh-djôh moh-z, kông, “Ng iao liu-sing, væn-pah meh-z tu iao tsiao sæn-zông su ts-tin ng-keh yiang-sih tso.” [C.25.40.]

> 5 渠許在箇天上物事個形象搭影子奉事上帝；像摩西要造帳篷時候得着默示，講，“爾要留心，凡百物事都要照山上所指點爾個樣式做。”

·6 Yin-ze Yia-su yi-kying teh-djôh keh kang tseng-kyü-keh tsih-veng, ing-yü Ge tso kang hao iah-keh Cong-pao, z k'ao kang hao ing-hyü su sih-lih.

> 6 現在耶穌已經得着箇更尊貴個職分，因爲渠做更好約個中保，是靠更好應許所設立。

·7 Zin-deo-keh iah ziah m-kao ky'in-ky'üih, feh yüong tse lih 'eo-deo-keh iah.

> 7 前頭個約若無告欠缺，弗用再立後頭個約。

·8 Dæn-z “CÜ mông ge yiu ky'in-ky'üih ziu kông, ‘Nyih-ts iao le, Ngô teh Yi-seh-lih ih-kô lin Yiu-da ih-kô iao sih-lih sing-iah;

> 8 但是“主望渠有欠缺就講，‘日子要來，我搭以色列一家連猶大一家要設立新約；

·9 feh ziang Ngô teh ge-he tsu-tsong su lih-keh iah, ziu-z ky'in ge siu ta ge c'ih Yi-gyih z-'eo su lih; ing-yü ge-he feh siu-lao Ngô-keh iah, Ngô ah feh shih ge:’ keh z CÜ su kông.

> 9 弗像我搭渠許祖宗所立個約，就是牽渠手帶渠出埃及時候所立；因爲渠許弗守牢我個約，我也弗恤渠：’箇是主所講。

·10 CÜ yi kông, ‘Ku keh nyih-ts Ngô teh Yi-seh-lih ih-kô iao lih-keh iah, ziu-z, Ngô we peh Ngô-keh leh-fæh fông ze ge hyüong-cong, sia ze ge sing-li: Ngô we tso ge-keh Zông-ti, ge we tso Ngô-keh pah-sing:

> 10 主又講，‘過箇日子我搭以色列一家要立個約，就是，我會畀我個律法放在渠胸中，寫在渠心裏：我會做渠個上帝，渠會做我個百姓：

·11 feh yüong ling-sô kao-hyüing ling-sô, hyüong-di kao-hyüing hyüong-di, kông, Ng iao sih-teh CÜ; ing-yü væn-pah, feh-leng do siao, tu pih-ding sih-teh Ngô.

> 11 弗用鄰舍教訓鄰舍，兄弟教訓兄弟，講，爾要識得主；因爲凡百，弗論大小，都必定識得我。

·12 Ing-yü Ngô we kw'ön-shü ge-keh fi-li, feh tse kyi-teh ge-keh ze-ôh teh ge-keh ku-væn.’” [Yl.31.31-34.]

> 12 因爲我會寬恕渠個非禮，弗再記得渠個罪惡搭渠個過犯。’”

·13 Ge kyi-zin kông z “sing-iah,” ziu peh yi-zin-keh iah sön gyiu. Væn-pah gyiu-keh zin-zin se-ba kw'a-tao m-yiu.

> 13 渠既然講是“新約，”就畀以前個約算舊。凡百舊個漸漸衰敗快到無有。


## H. 9.

> H. 9.

**_1 Ka-shih li-tsih teh leh-fæh-keh tsi-veh, 11 teh Kyi-toh jün-bi-keh hyüih teh tsi-veh pi-feh-le._**

> **_1 解說禮節搭律法個祭物，11 搭基督全備個血搭祭物比弗來。_**

·1 Yi-zin-keh iah yiu voh-z Zông-ti-keh li-su, teh joh-ü si-zông-keh sing-su.

> 1 以前個約有服事上帝個禮數，搭屬於世上個聖所。

·2 Tsiang-bong bi-hao, zin ih-zeng li-min yiu teng-gying, ön-côh, teh pa-kæn-keh ping: keh ts'ing yü “sing-su.”

> 2 帳篷備好，前一層裏面有燈檠，案桌，搭擺{簡}個餅：箇稱爲“聖所。”

·3 Ku di-nyi-zeng mön-tsiang yiu tsiang-bong, ts'ing yü “ts-sing-su;”

> 3 過第二層幔帳有帳篷，稱爲“至聖所；”

·4 yiu tin-hyiang-keh kying-lu, teh deo-ky'ün t'ih-kying-keh iah-siang, iah-siang-li yiu ts mô-nô-keh kying-bing, Ô-leng ts'iu-ngô-keh kwa-dziang, teh lih-iah-keh pe;

> 4 有點香個金爐，搭頭圈貼金個約箱，約箱裏有𣥼嗎哪個金瓶，亞倫抽芽個柺杖，搭立約個碑；

·5 zông-deo yiu yüong-wa-keh Kyi-lu-ping ke-lao eng-zo; ngô yin-ze feh yüong ts-si kông ge.

> 5 上頭有榮華個基路冰蓋牢恩座；我現在弗用仔細講渠。

·6 Keh-sih meh-z kyi-zin z-t'ih zi-bi, cong tsi-s dziang tseo-tsing zin ih-zeng tsiang-bong voh-z Zông-ti;

> 6 箇些物事既然是{剔}齊備，衆祭司長走進前一層帳篷服事上帝；

·7 di-nyi zeng tsih-yiu da tsi-s ih-nyin ih-t'ao hao tseo-tsing, ah pih iao ta hyüih, yü ge-z teh pah-sing-keh ze-ky'in hyin-zông:

> 7 第二層只有大祭司一年一套好走進，也必要帶血，爲渠自搭百姓個罪愆獻上：

·8 Sing-Ling ming-ming ts-tin ngô-he, yi-zin-keh tsiang-bong wæ ze-teh, keh sing-su-keh lu z vong hyin-ming;

> 8 聖靈明明指點我許，以前個帳篷還在{搭}，箇聖所個路是朆顯明；

·9 keh tsiang-bong tso yin-ze-keh pi-fông; keh z-'eo ze-teh hyin li-veh teh tsi-z, feh neng peh voh-z cü-ts liang-sing jün-bi,

> 9 箇帳篷做現在個比方；箇時候在{搭}獻禮物搭祭祀，弗能畀服事主子良心全備，

·10 (tsih-z ky'üoh, hæh, teh kôh-yiang si-yüoh-keh kwe-kyü), keh-sih nyüoh-sing-keh li-su, sih-lih teng-tao ky'i-gyiu-wön-sing-keh nyih-ts.

> 10 （只是喫，喝，搭各樣洗浴個規矩），箇些肉身個禮數，設立等到棄舊換新個日子。

·11 Yin-ze Kyi-toh le, tso tsiang-le hao-c'ü-keh Da Tsi-s, kying-ku kang do kang jün-bi-keh tsiang-bong, feh-z nying siu su tso, ziu-z kông, feh joh-ü si-zông;

> 11 現在基督來，做將來好處個大祭司，經過更大更全備個帳篷，弗是人手所做，就是講，弗屬於世上；

·12 ah feh k'ao-djôh sæn-yiang teh siao-ngeo-keh hyüih, z k'ao-djôh Z-keh hyüih tsih yüong ih-t'ao tseo-tsing keh sing-su, tso-zing üong-yün c'ü-joh-keh tsi-veh.

> 12 也弗靠着山羊搭小牛個血，是靠着自個血只用一套走進箇聖所，做成永遠取贖個祭物。

·13 Ziah-z keh-sih yüong-ngeo sæn-yiang-keh hyüih, teh ts'-ngeo-keh hwe tæn ze we-u cü-ts-keh sing-zông, neng-keo peh ge ts'ing-kyih, peh nyüoh-sing kyih-zing:

> 13 若是箇些雄牛山羊個血，搭雌牛個灰撣在穢污主子個身上，能夠畀渠清潔，畀肉身潔淨：

·14 'o-hyüông Kyi-toh, k'ao-djôh üong-yün-keh Sing-Ling hyin-zông Z-kyi m-u-tin-keh kyi-sing peh Zông-ti, Ge-keh hyüih pih neng-keo kyih-zing ng-he liang-sing tön-gao s-keh 'ang-yü, hao voh-z weh-keh Zông-ti?

> 14 何況基督，靠着永遠個聖靈獻上自己無烏玷個{己}身畀上帝，渠個血必能夠潔淨爾許良心斷爻死個行爲，好服事活個上帝？

·15 Yü-ts Ge tso sing-iah-keh Cong-pao, iao s c'ü-joh væn zin iah-keh ze, peh bi dziao-le cü-ts hao teh-djôh su ing-hyü üong-yün-keh sæn-nyih.

> 15 爲之渠做新約個中保，要死取贖犯前約個罪，畀被召來主子好得着所應許永遠個產業。

·16 Væn-pah liu-lôh-keh iah pih iao teng-tao liu-lôh cü-ts s-gao.

> 16 凡百留落個約必要等到留落主子死爻。

·17 Ing-yü liu-lôh-keh iah z ze s-'eo yiu lih; ziah liu-lôh cü-ts wæ weh, z m-lih.

> 17 因爲留落個約是在死後有力；若留落主子還活，是無力。

·18 Su-i yi-zin-keh iah, ah pih iao yüong hyüih sih-lih ge.

> 18 所以以前個約，也必要用血設立渠。

·19 Mo-si kyi-zin tsiao leh-fæh kông ih-ts'ih-keh feng-fu peh cong pah-sing t'ing, ziu do siao-ngeo teh sæn-yiang-keh hyüih, yi peh shü teh da-'ong-keh yiang-mao teh ngeo-sih-ts'ao, tsæn keh peng iah-shü lin cong pah-sing, kông,

> 19 摩西既然照律法講一切個吩咐畀衆百姓聽，就馱小牛搭山羊個血，又畀水搭大紅個羊毛搭牛膝草，蘸箇本約書連衆百姓，講，

·20 “Keh z Zông-ti su feng-fu ng-he iah-keh hyüih.” [C.24.8.]

> 20 “箇是上帝所吩咐爾許約個血。”

·21 Yi yüong hyüih tsæn tsiang-bong teh ih-ts'ih kyüong-vong Zông-ti-keh kô-sang.

> 21 又用血蘸帳篷搭一切供奉上帝個家生。

·22 Væn-pah meh-z tsiao leh-fæh iao yüong hyüih kyih-zing ge: ziah feh-z liu-c'ih hyüih, m-kao hao sô-min.

> 22 凡百物事照律法要用血潔淨渠：若弗是流出血，無告好赦免。

·23 Su-i t'in-zông meh-z-keh væn-ts iao yüong keh-yiang-ts tsi-veh peh ge kyih-zing; ziah-z t'in-zông-keh meh-z, pih iao yüong kang hao-keh tsi-veh kyih-zing ge.

> 23 所以天上物事個范子要用箇樣子祭物畀渠潔淨；若是天上個物事，必要用更好個祭物潔淨渠。

·24 Ing-yü Kyi-toh feh-z tsing nying siu su tso-keh sing-su; tsih-z keh tsing sing-su-keh yiang-ts; Ge z tsing t'in-zông, yin-ze ze Zông-ti-keh min-zin yü ngô-he yin-c'ih:

> 24 因爲基督弗是進人手所做個聖所；只是箇真聖所個樣子；渠是進天上，現在在上帝個面前爲我許現出：

·25 feh iao lü-ts' hyin-zông Z-kyi, ziang da tsi-s ta feh-z z-kyi-keh hyüih me-nyin tseo-tsing keh sing-su;

> 25 弗要屢次獻上自己，像大祭司帶弗是自己個血每年走進箇聖所；

·26 ziah-z keh-yiang-ts, jong zao t'in-di yi-le pih iao lü-ts' ziu næn: dæn-z yin-ze meh-de z-si Ge tsih yüong ih-t'ao hyin-c'ih, hyin-zông Z-kyi tso tsi-veh, hao djü-gao ze.

> 26 若是箇樣子，從造天地以來必要屢次受難：但是現在末代時世渠只用一套顯出，獻上自己做祭物，好除爻罪。

·27 Kyi-zin cü-ding cong-nying yiu ih-t'ao s, s-'eo yiu sing-p'ön;

> 27 既然註定衆人有一套死，死後有審判；

·28 z-t'ih Kyi-toh ih-t'ao bi hyin-zông hao tæn-tông hyü-to nying-keh ze, Ge pih-ding di-nyi t'ao, li-yün ze, hyin-c'ih peh teng-'eo Ge cü-ts, peh ge-he teh kyiu.

> 28 是{剔}基督一套被獻上好擔當許多人個罪，渠必定第二套，離遠罪，顯出畀等候渠主子，畀渠許得救。


## H. 10.

> H. 10.

**_1 Leh-fæh-keh tsi-veh feh neng peh nying jün-bi. 10 Kyi-toh-keh kyi-sing ih-t'ao hyin-zông, 14 üong-yün djü-gao ze. 19 Ky'ün ge yüong zing-ne teh kön-zia, pao-siu siang-sing._**

> **_1 律法個祭物弗能畀人全備。10 基督個{己}身一套獻上，14 永遠除爻罪。19 勸渠用忍耐搭感謝，保守相信。_**

·1 Leh-fæh kyi-zin yiu tsiang-le hao-c'ü-keh ing-ts, feh-z lao-zih meh-z-keh tsing ying-ziang, su-i feh neng yü me-nyin dziang hyin-zông tso-yiang tsi-veh peh tseo-le cü-ts jün-bi.

> 1 律法既然有將來好處個影子，弗是老實物事個真形象，所以弗能爲每年長獻上{佐}樣祭物畀走來主子全備。

·2 Ziah-z neng-keo, peh voh-z cü-ts ih-t'ao kyih-zing, ge-keh liang-sing yi-'eo fe kôh-djôh ze, keh hyin-tsi z-kön ky'i feh hao hyih-gao?

> 2 若是能夠，畀服事主子一套潔淨，渠個良心以後{=弗會}覺着罪，箇獻祭事幹豈弗好歇爻？

·3 Dæn-z keh tsi-veh z me-nyin di-sing ge-keh ze.

> 3 但是箇祭物是每年提醒渠個罪。

·4 Ing-yü yüong-ngeo teh sæn-yiang-keh hyüih tön feh neng djü-gao ze.

> 4 因爲雄牛搭山羊個血斷弗能除爻罪。

·5 Su-i Kyi-toh tao si-zông z-'eo kông, “Tsi-z teh li-veh Ng feh iao, Ng z yü Ngô bi-bæn ih-ke kyi-sing;

> 5 所以基督到世上時候講，“祭祀搭禮物爾弗要，爾是爲我備辦一個{己}身；

·6 væn-tsi teh joh-ze tsi Ng feh cong-i:

> 6 燔祭搭贖罪祭爾弗中意：

·7 Ngô ziu kông, ‘Ngô le-gao; iao tso-zing Ng Zông-ti-keh ts-i: (ziang shü-kyün sia-lôh ts-tin Ngô.)’” [S.40.6-8.]

> 7 我就講，‘我來爻；要做成爾上帝個旨意：（像書卷寫落指點我。）’”

·8 Zông-veng kông, “Tsi-z, li-veh, væn-tsi, teh joh-ze tsi, Ng tu feh iao, feh cong-i.” (ziu-z tsiao leh-fæh su hyin-zông);

> 8 上文講，“祭祀，禮物，燔祭，搭贖罪祭，爾都弗要，弗中意。”（就是照律法所獻上）；

·9 ts-'eo kông, “Ngô le-gao, iao tso-zing Ng Zông-ti-keh ts-i.” Keh z djü-gao ge zin-deo, iao sih-lih ge 'eo-deo.

> 9 之後講，“我來爻，要做成爾上帝個旨意。”箇是除爻渠前頭，要設立渠後頭。

·10 Yü keh ts-i k'ao Yia-su Kyi-toh-keh kyi-sing tsih yüong ih-t'ao hyin-zông, ngô-he z ts'ing-kyih.

> 10 爲箇旨意靠耶穌基督個{己}身只用一套獻上，我許是清潔。

·11 Væn-pah tsi-s me-nyih gyi-teh vong-z Zông-ti, lü-ts' hyin-zông tso-yiang tsi-veh, z feh neng djü-gao ze:

> 11 凡百祭司每日徛{搭}奉事上帝，屢次獻上{佐}樣祭物，是弗能除爻罪：

·12 tsih-yiu Kyi-toh hyin-zông ih-ke üong-yün joh-ze tsi, ziu zo ze Zông-ti jing-siu-pin;

> 12 只有基督獻上一個永遠贖罪祭，就坐在上帝順手邊；

·13 yi-'eo teng-tao Ge dziu-dih tso Ge-keh dæh-kyiah-teng.

> 13 以後等到渠仇敵做渠個踏腳凳。

·14 Ing-yü Ge hyin-zông ih-ke tsi-veh, peh ts'ing-kyih cü-ts üong-yün jün-bi.

> 14 因爲渠獻上一個祭物，畀清潔主子永遠全備。

·15 Sing-Ling ah teh ngô tso te-tsing: Ge yü-sin su kông,

> 15 聖靈也搭我做對證：渠預先所講，

·16 “CÜ z-t'ih kông, Ku keh nyih-ts Ngô teh ge-he iao lih-keh iah, ziu-z, Ngô peh Ngô-keh leh-fæh fông ze ge sing-li, sia ze ge hyüong-cong;”

> 16 “主是{剔}講，過箇日子我搭渠許要立個約，就是，我畀我個律法放在渠心裏，寫在渠胸中；”

·17 yi kông, “Ngô feh tse kyi-teh ge-keh ze teh ge-keh ku-væn.” [Yl.31.33,34.]

> 17 又講，“我弗再記得渠個罪搭渠個過犯。”

·18 Ze teh ku-væn yi-kying sô-gao, feh yüong tse hyin joh-ze tsi.

> 18 罪搭過犯已經赦爻，弗用再獻贖罪祭。

·19 SU-I, hyüong-di, ngô-he k'ao Yia-su-keh hyüih hao fông-tæn tseo-tsing keh sing-su,

> 19 所以，兄弟，我許靠耶穌個血好放膽走進箇聖所，

·20 ziu-z Ge yü ngô-he sing k'e ih-diao weh-lu, jong mön-tsiang tseo-ku, ziu-z Ge nyüoh-sing;

> 20 就是渠爲我許新開一條活路，從幔帳走過，就是渠肉身；

·21 yi yiu Da Tsi-s kwön-li Zông-ti-keh ih-kô, —

> 21 又有大祭司管理上帝個一家，——

·22 su-i ngô-he, bi hyüih tsæn ze sing-li iao tön-gao liang-sing su tsah-væh-keh ôh-doh, bi ts'ing shü si kön-zing kyi-sing, ing-ke yüong zing-zih-keh sing-dziang tsæh-zih-keh siang-sing tseo tao Zông-ti-keh su-ze:

> 22 所以我許，被血蘸在心裏要斷爻良心所責罰個惡毒，被清水洗乾淨{己}身，應該用誠實個心腸紮實個相信走到上帝個所在：

·23 ngô-he ing-ke kyin-ku siu-lao su tsiao-nying-keh sô-mông, feh-k'o yiao-dong: ing-yü ing-hyü ngô-he Cü-ts z sing-zih:

> 23 我許應該堅固守牢所招認個奢望，弗可搖動：因爲應許我許主子是信實：

·24 ing-ke jü-de ku-djôh, kyih-dong, zeng zing-e sing 'ang-zin:

> 24 應該聚隊顧着，激動，存仁愛心行善：

·25 feh-k'o feh jü-zih, ziang yiu-sih nying, z iao siang-ky'ün; mông keh nyih-ts gying-gao, ing-ke yüih-fæh z-t'ih tso.

> 25 弗可弗聚集，像有些人，是要相勸；望箇日子近爻，應該越發是{剔}做。

·26 Ngô-he sih-teh tsing dao-li ts-'eo ziah-z ku-i væn-ze, ziu tse m-yiu joh-ze tsi,

> 26 我許識得真道理之後若是故意犯罪，就再無有贖罪祭，

·27 tsih-yiu gæh-gæh-teo teng-'eo sing-p'ön, teh tsiang-le djü-mih dziu-dih-keh mang-ho.

> 27 只有搿搿抖等候審判，搭將來除滅仇敵個猛火。

·28 Tön-gao Mo-si leh-fæh cü-ts, yiu liang-sæn-ke nying tso te-tsing, pih iao s, feh e-lin ge:

> 28 斷爻摩西律法主子，有兩三個人做對證，必要死，弗哀憐渠：

·29 'o-hyüông zin-dæh Zông-ti-keh N-ts, sön su ts'ing-kyih ge lih-iah-keh hyüih z feh kyih-zing, yi tsao-t'æh keh eng-yü-keh Sing-Ling, ng ts'eng keh nying ky'i feh ing-ke ziu kah-nga djong-keh ying-væh?

> 29 何況踐踏上帝個兒子，算所清潔渠立約個血是弗潔淨，又糟蹋箇恩惠個聖靈，爾忖箇人豈弗應該受格外重個刑罰？

·30 Ngô-he hyiao-teh yiu kæh-nying kông, “Cü kông, ‘Sing-ün ze Ngô, Ngô we wæn-pao.’” [Sm.32.35.] Wæ-yiu, “CÜ we sing-p'ön Ge-keh pah-sing.” [Sm.32.36.]

> 30 我許曉得有何人講，“主講，‘伸冤在我，我會還報。’”還有，“主會審判渠個百姓。”

·31 Lôh ze weh Zông-ti-keh siu-li, lao-zih k'o-p'ô.

> 31 落在活上帝個手裏，老實可怕。

·32 Ng-he ts'eng-tao zin-deo-keh nyih-ts, ng-he teh-djôh kwông-ming ts-'eo we zing-ne hyü-to næn-deo, ziang tang-tsiang;

> 32 爾許忖到前頭個日子，爾許得着光明之後會忍耐許多難頭，像打仗；

·33 fi-tæn ze cong-nying ngæn-zin bi zôh-mô, ziu kw'eng-k'u, ziu-z bih-nying tsao-djôh keh-yiang-ts næn-deo, ng-he ah we jü-de yiu-veng.

> 33 非單在衆人眼前被𧮙罵，受困苦，就是別人遭着箇樣子難頭，爾許也會聚隊有份。

·34 Ing-yü ng-he z t'i-liang e-lin ngô-keh t'ih-lin, nying deh ng-keh sæn-nyih, ng-he we kao-hying, ing-yü z-kyi hyiao-teh ze t'in-zông yiu kah-nga hao dziang ze-teh-keh sæn-nyih.

> 34 因爲爾許是體諒哀憐我個鐵鏈，人奪爾個產業，爾許會高興，因爲自己曉得在天上有格外好長在{搭}個產業。

·35 Su-i feh-k'o tön-gao ng-keh tæn-liang, ziu we teh-djôh ting do sông-s.

> 35 所以弗可斷爻爾個膽量，就會得着頂大賞賜。

·36 Ng-he iao zing-ne, peh ng-he tso-zing Zông-ti-keh tsi-i, hao teh-djôh ing-hyü.

> 36 爾許要忍耐，畀爾許做成上帝個旨意，好得着應許。

·37 Ing-yü tse z ih-ts'iang, “keh-yü iao le Cü-ts ziu tao, fe tæn-kôh.

> 37 因爲再是一{昶}，“箇位要來主子就到，{=弗會}耽擱。

·38 Tsing-dzih nying jong siang-sing hao weh: ziah-z tao-t'e cü-ts, Ngô-keh sing feh cong-i ge.” [Hp.2.3,4.]

> 38 正直人從相信好活：若是倒退主子，我個心弗中意渠。”

·39 Dæn-z ngô-he feh-z tao-t'e iao mih-vông-keh nying, z siang-sing hao kyiu z-keh ling-weng.

> 39 但是我許弗是倒退要滅亡個人，是相信好救自個靈魂。


## H. 11.

> H. 11.

**_1 Siang-sing-keh i-s. 6 M-yiu siang-sing feh neng peh Zông-ti cong-i. 7 Ku-z-tsih siang-sing cü-ts su teh-djôh._**

> **_1 相信個意思。6 無有相信弗能畀上帝中意。7 古時節相信主子所得着。_**

·1 SIANG-SING z sô-mông z-kön-keh tsing-zih, z vong mông-djôh z-kön-keh bing-kyü.

> 1 相信是奢望事幹個真實，是朆望着事幹個憑據。

·2 Yü yiu siang-sing, ku-z-tsih nying teh-djôh hao te-tsing.

> 2 爲有相信，古時節人得着好對證。

·3 Yü yiu siang-sing ngô-he hyiao-teh t'in-di z k'ao Zông-ti shih-wa zao-zing; su-i mông-teh-djôh-keh meh-z feh-z c'ih-ü yi-kying hyin-c'ih-keh.

> 3 爲有相信我許曉得天地是靠上帝說話造成；所以望得着個物事弗是出於已經顯出個。

·4 Yü yiu siang-sing, Ô-pah hyin tsi peh Zông-ti pi Ke-ing kah-nga hao, yü-ts te-tsing ge z kong-nyi, ing-yü Zông-ti te-tsing ge li-veh: su-i ge shü-tsih s, ning-gyiu kông shih-wa.

> 4 爲有相信，亞伯獻祭畀上帝比該隱格外好，爲之對證渠是公義，因爲上帝對證渠禮物：所以渠雖只死，仍舊講說話。

·5 Yü yiu siang-sing, Yi-nôh bi siu-k'e vong mông-djôh s; “ing-yü Zông-ti yi-kying siu ge k'e, su-i tao-kyiah zing ge feh djôh:” [Ts.5.24.] siu-k'e ts-zin, ge yiu te-tsing z peh Zông-ti cong-i:

> 5 爲有相信，以諾被收去朆望着死；“因爲上帝已經收渠去，所以到腳尋渠弗着：”收去之前，渠有對證是畀上帝中意：

·6 m-yiu siang-sing feh neng peh Ge cong-i: ing-yü tseo-tao Zông-ti min-zin le cü-ts pih-iao siang-sing Ge z yiu, ah we sông-s gyin-sing gyiu Ge cü-ts.

> 6 無有相信弗能畀渠中意：因爲走到上帝面前來主子必要相信渠是有，也會賞賜虔心求渠主子。

·7 Yü yiu siang-sing, Nô-ô teh-djôh moh-z ts-tin ge vong mông-djôh z-kön, sing-li p'ô-gyü, ziu bi-bæn kyiu z-kyi 'eh-kô ih-tsih fông-jün; su-i ding si-zông-keh ze, yi tsih-djôh jong siang-sing le-keh kong-nyi tso sæn-nyih.

> 7 爲有相信，挪亞得着默示指點渠朆望着事幹，心裏怕懼，就備辦救自己合家一隻方船；所以定世上個罪，又接着從相信來個公義做產業。

·8 Yü yiu siang-sing, Ô-pah-læh-hön bi dziao-le z-'eo ziu i-jing tseo-c'ih tao ge 'eo-le iao teh-djôh tso sæn-nyih-keh di-fông, ge c'ih-meng z-'eo feh hyiao-teh tao 'ah-yi k'e.

> 8 爲有相信，亞伯拉罕被召來時候就依順走出到渠後來要得着做產業個地方，渠出門時候弗曉得到{何}{裏}去。

·9 Yü yiu siang-sing, ziu tæn-kôh ze su ing-hyü-keh di-fông, ziang bih-nying di-fông, teh Yi-sæh Ngô-kôh tu djü ze tsiang-bong, ziu-z teh ge jü-de tsih-djôh ing-hyü cü-ts:

> 9 爲有相信，就耽擱在所應許個地方，像別人地方，搭以撒雅各都住在帳篷，就是搭渠聚隊接着應許主子：

·10 ing-yü ge sô-mông yiu keng-kyi-keh zing-dz, Zông-ti su kyin-lih, su ts'iang-zao.

> 10 因爲渠奢望有根基個城池，上帝所建立，所創造。

·11 Yü yiu siang-sing, Sæh-læh z-kyi, z-'eo yi-kying ku-gao, we wa-ying sang n-ts, ing-yü sön ing-hyü ge Cü-ts z sing-zih.

> 11 爲有相信，撒拉自己，時候已經過爻，會懷孕生兒子，因爲算應許渠主子是信實。

·12 Su-i jong ih-ke lao-ziah ziang s-keh nying, we sang-yiang ziang t'in-zông sing-siu t'ih to, ziang he-pin-keh sô su-feh-pin.

> 12 所以從一個老弱像死個人，會生養像天上星宿{剔}多，像海邊個沙數弗遍。

·13 Keh-sih tu zeng siang-sing-keh sing, s-gao, vong teh-djôh ing-hyü, tsih-z ting yün mông-djôh ge, nyiang-vông siang-sing ge, z-kyi kông ze si-zông z nga-le nying, c'ih-meng nying.

> 13 箇些都存相信個心，死爻，朆得着應許，只是頂遠望着渠，仰望相信渠，自己講在世上是外來人，出門人。

·14 T'ih kông cü-ts z ming-ming kông ge ze-teh zing peng koh.

> 14 {剔}講主子是明明講渠在{搭}尋本國。

·15 Ziah-z kwa-nyin su tseo-c'ih-keh di-fông, tsong yiu kyi-we hao cün-k'e.

> 15 若是掛念所走出個地方，總有機會好轉去。

·16 Yin-ze s-ts'eng kang hao-keh koh, ziu-z t'in-koh: su-i Zông-ti ts'ing yü ge-he-keh Zông-ti, m-kao 'ôh-nying-siang; z yi-kying yü ge-he bi-bæn ih-tu zing.

> 16 現在思忖更好個國，就是天國：所以上帝稱爲渠許個上帝，無告惡人相；是已經爲渠許備辦一堵城。

·17 Yü yiu siang-sing, Ô-pah-læh-hön bi s-lin z-'eo ziu hyin-zông Yi-sæh: ge yi-kying tsih-ziu keh-sih ing-hyü, yi hyin-zông ge doh-ke n-ts;

> 17 爲有相信，亞伯拉罕被試煉時候就獻上以撒：渠已經接受箇些應許，又獻上渠獨個兒子；

·18 kông-tao keh n-ts, yiu kông, “Jong Yi-sæh le hao sön ng-keh 'eo-de:” [Ts.21.12.]

> 18 講到箇兒子，有講，“從以撒來好算爾個後代：”

·19 ing-yü ge sön Zông-ti neng-keo peh ge jong s-keh cong-yiang weh-cün-le; ziu ziang jong s-keh cong-yiang tse teh-djôh ge.

> 19 因爲渠算上帝能夠畀渠從死個中央活轉來；就像從死個中央再得着渠。

·20 Yü yiu siang-sing, Yi-sæh ts-tin 'eo-le z-kön coh-foh Ngô-kôh teh Yi-sao.

> 20 爲有相信，以撒指點後來事幹祝福雅各搭以掃。

·21 Yü yiu siang-sing, Ngô-kôh ling-s z-'eo coh-foh Iah-seh liang-ke n-ts; “en-djôh kwa-dziang pa-pa.” [Ts.47.31.]

> 21 爲有相信，雅各臨死時候祝福約瑟兩個兒子；“按着柺杖拜拜。”

·22 Yü yiu siang-sing, Iah-seh ling-cong z-'eo kông-tao Yi-seh-lih nying c'ih Yi-gyih z-kön, ah peh z-keh s-kweh t'ôh-fu ge.

> 22 爲有相信，約瑟臨終時候講到以色列人出埃及事幹，也畀自個屍骨託付渠。

·23 Yü yiu siang-sing, Mo-si sang z-'eo, ge vu-meo mông keh si-lao “min-mao ting hao,” [C.2.2.] k'ông ge sæn-ke nyüih; ah feh p'ô wông-fæh.

> 23 爲有相信，摩西生時候，渠父母望箇細佬“面貌頂好，”囥渠三個月；也弗怕王法。

·24 Yü yiu siang-sing, Mo-si tsiang-da z-'eo feh k'eng ts'ing yü Fæh-lao nô-keh n-ts;

> 24 爲有相信，摩西長大時候弗肯稱爲法老女個兒子；

·25 neng-ts teh Zông-ti-keh pah-sing dong ziu k'u-næn, feh iao dzæn-z ziu ze-ôh-keh kw'a-lôh;

> 25 寗之搭上帝個百姓同受苦難，弗要暫時受罪惡個快樂；

·26 ge sön Kyi-toh-keh zôh-mô pi Yi-gyih ih-ts'ih ze-veh wæ pao-pe; ing-yü nyiang-vông keh 'eo-le-keh sông.

> 26 渠算基督個𧮙罵比埃及一切財物還寶貝；因爲仰望箇後來個賞。

·27 Yü yiu siang-sing, ge li-k'e Yi-gyih, feh p'ô wông-ti-keh nu-ky'i; ge zeng dziang-yün-ts sing, ziang mông-djôh keh-yü mông-feh-djôh-keh Zông-ti.

> 27 爲有相信，渠離開埃及，弗怕皇帝個怒氣；渠存長遠之心，像望着箇位望弗着個上帝。

·28 Yü yiu siang-sing, ge siu yü-yiah-tsih teh tsæn-hyüih-keh li, min-teh djü-mih deo-ke sang cü-ts ling-tao ge-he.

> 28 爲有相信，渠守逾越節搭蘸血個禮，免得除滅頭個生主子臨到渠許。

·29 Yü yiu siang-sing, Yi-seh-lih nying ku 'Ong-he ziang sao-di: Yi-gyih nying ah siang ku-k'e, tu meh-s.

> 29 爲有相信，以色列人過紅海像燥地：埃及人也想過去，都沒死。

·30 Yü yiu siang-sing, Yia-li-ko zing-dz bi yü-lao ts'ih-nyih, ziu tao-gao.

> 30 爲有相信，耶利哥城池被圍牢七日，就倒爻。

·31 Yü yiu siang-sing, gyi-nyü Læh-'eh 'o-ky'i siu-liu keh-sih t'ön-ts, ziu vong teh feh i-jing cü-ts jü-de mih-vông.

> 31 爲有相信，妓女喇合和氣收留箇些探子，就朆搭弗依順主子聚隊滅亡。

·32 Ngô 'o-pih tse kông? Ing-yü kông-tao Gyi-din, Pô-læh, Seng-seng, Yia-fæh-da, Da-bih, Sæh-meo-z, teh cong sin-ts-nying, z-'eo le-feh-gyi:

> 32 我何必再講？因爲講到其田，巴拉，參孫，耶法大，大闢，撒母耳，搭衆先知人，時候來弗{及}：

·33 ge k'ao-djôh siang-sing æh-voh bih-koh, tso-zing kong-nyi, teh-djôh ing-hyü, kæh-lao s-ts k'eo,

> 33 渠靠着相信壓服別國，做成公義，得着應許，夾牢獅子口，

·34 p'oh-mih ho-keh si-deo, bi-ku tao-k'eo, nyün-ziah we pin kông-gyiang, tang-tsiang we tso ing-yüong, p'o-gao bih-koh nying-keh de ng.

> 34 撲滅火個勢頭，避過刀口，軟弱會變剛強，打仗會做英雄，破爻別國人個隊伍。

·35 Nyü-nying we teh-djôh ge-z-kô nying s-gao tse-weh: yiu nying ziu zæn-k'oh-keh ying-væh, feh iao min-gao; yü siang teh-djôh kang hao tse-weh-keh foh-ky'i:

> 35 女人會得着渠自家人死爻再活：有人受殘酷個刑罰，弗要免爻；爲想得着更好再活個福氣：

·36 wæ-yiu bi tsao-t'æh, k'ao-tang, teh t'ih-lin, kæn-lao-keh mo-næn:

> 36 還有被糟蹋，拷打，搭鐵鏈，監牢個磨難：

·37 bi zih-deo p'ang, bi ke ka, bi s-lin, s ze tao-k'eo: tsiah min-yiang sæn-yiang-keh bi tseo-le tseo-k'e, m ky'üoh-yüong, ziu kw'eng-k'u, bi siang-'e;

> 37 被石頭碰，被鋸解，被試煉，死在刀口：着綿羊山羊個皮走來走去，無喫用，受困苦，被傷害；

·38 ze hông-yia, sæn-ling, zih-dong, di-dong li-min, p'iao-liu: (dæn-z si-zông teh keh-yiang-ts nying z feh siang-'eh.)

> 38 在荒野，山嶺，石洞，地洞裏面，飄流：（但是世上搭箇樣子人是弗相合。）

·39 Ge-he tu k'ao-djôh siang-sing yiu hao te-tsing, tsih-z vong teh-djôh keh ing-hyü,

> 39 渠許都靠着相信有好對證，只是朆得着箇應許，

·40 ing-yü Zông-ti z yü ngô-he yü-sin bi-bæn ih-yiang kang hao z-kön; peh ge-he, ziah-z m-yiu ngô-he jü-de, feh neng jün-bi.

> 40 因爲上帝是爲我許預先備辦一樣更好事幹；畀渠許，若是無有我許聚隊，弗能全備。


## H. 12.

> H. 12.

**_1 Ky'ün ge z-zông yüong siang-sing, zing-ne, teh gyin-zing tso nying. 22 Sing-iah hao-jü gyiu-iah._**

> **_1 勸渠時常用相信，忍耐，搭虔誠做人。22 新約好如舊約。_**

·1 Su-i ngô-he kyi-zin yiu keh hyü-to kyin-tsing ziang yüing yü-lao ngô, ziu ing-ke sia-gao ih-ts'ih-keh djong-tæn, teh yüong-yi dzin-ziao-keh ze-nyih, su ts-ying ngô-he-keh lu-dzing, ing-ke ne-sing zông-zin,

> 1 所以我許既然有箇許多見證像雲圍牢我，就應該卸爻一切個重擔，搭容易纏繞個罪孽，所指引我許個路程，應該耐心上前，

·2 nyiang-vông Yia-su, ziu-z keh-yü sih-lih wön-jün ngô-he siang-sing Cü-ts. Ge yü tsiang-le iao teh-djôh-keh kw'a-lôh, we zing-ne zih-z-kô-keh k'u-næn, feh kwön tao-me, ziu zo ze Zông-ti zo-yü-keh jing-siu-pin.

> 2 仰望耶穌，就是箇位設立完全我許相信主子。渠爲將來要得着個快樂，會忍耐十字架個苦難，弗管倒楣，就坐在上帝坐位個順手邊。

·3 Ge zing-ne ze-nying-keh gyiang-wang be-nyih, ng iao s-ts'eng Ge; sang-teh ng-he-keh ling-sing bi-gyün.

> 3 渠忍耐罪人個強橫悖逆，爾要思忖渠；省得爾許個靈性疲倦。

·4 Ng-he ti-tông ze-ôh, wæ vong tao liu hyüih:

> 4 爾許抵擋罪惡，還朆到留血：

·5 ng z yi-kying mông-kyi su ky'ün ng-he, ziang ky'ün n-ts, ziu-z kông, “Ngô-keh n-ts, Cü tsah-væh ng, feh-k'o k'ön-ky'ing, Cü p'i-bing ng feh-k'o bi-gyün;

> 5 爾是已經忘記所勸爾許，像勸兒子，就是講，“我個兒子，主責罰爾，弗可看輕，主批評爾弗可疲倦；

·6 ing-yü Cü e-sih-keh tsong tsah-væh ge, væn-pah su siu-liu-keh n-ts, tsong we tang ge.” [Tn.3.11,12.]

> 6 因爲主愛惜個總責罰渠，凡百所收留個兒子，總會打渠。”

·7 Ng-he ziah ne-sing ziu tsah-væh, z Zông-ti de ng ziang n-ts: nô ih-ke n-ts, pang feh tsah-væh ge?

> 7 爾許若耐心受責罰，是上帝待爾像兒子：哪一個兒子，伯弗責罰渠？

·8 Kyi-zin cong-nying tu ziu tsah-væh, ng-he ziah feh ziu tsah-væh, ziu feh-z n-ts, z kôh-cong.

> 8 既然衆人都受責罰，爾許若弗受責罰，就弗是兒子，是各種。

·9 Ngô-he yiu nyüoh-sing-keh pang tsah-væh ngô-he, yi we kying-djong ge: 'o-hyüông ling-sing-keh Vu-ts'ing, ky'i feh ing-ke kang-kô voh Ge, hao teh-djôh weh-ming?

> 9 我許有肉身個伯責罰我許，又會敬重渠：何況靈性個父親，豈弗應該更加服渠，好得着活命？

·10 Ing-yü nyüoh-sing-keh pang tsiao z-keh i-s dzæn-z tsah-væh ngô-he; dæn-z keh-yü ling-sing-keh Vu-ts'ing z yü ngô-he-keh hao-c'ü, iao ngô-he jü-de teh-djôh Ge-keh sing-zin.

> 10 因爲肉身個伯照自個意思暫時責罰我許；但是箇位靈性個父親是爲我許個好處，要我許聚隊得着渠個聖善。

·11 Væn-pah-keh tsah-væh, ziu tsah-væh z-'eo m-yiu kw'a-lôh, tsih-yiu iu-zeo; ts-'eo we kyih 'o-bing kong-nyi-keh ko-ts peh zih-lin cü-ts.

> 11 凡百個責罰，受責罰時候無有快樂，只有憂愁；之後會結和平公義個果子畀習練主子。

·12 SU-I “m-lih-keh siu, nyün-ziah-keh kyiah-kw'e-deo, iao tông ge ky'i;” [Y.35.3.]

> 12 所以“無力個手，軟弱個腳盔頭，要擋渠起；”

·13 “p'u-dzih lu peh ng-he-keh kyiah hao tseo,” [Tn.4.26.] peh pa-kyiah-keh fe tseo-dzæn, fæn-cün we i-hao.

> 13 “鋪直路畀爾許個腳好走，”畀跛腳個{=弗會}走賺，反轉會醫好。

·14 Iao cü-gyiu k'e 'o-moh cong-nying, cü-gyiu sing-zin, ziah feh-z sing-zin, m-nying neng-keo kyin Cü.

> 14 要追求去和睦衆人，追求聖善，若弗是聖善，無人能夠見主。

·15 Iao kying-zing, sang-teh yiu nying sih-gao Zông-ti-keh eng-yü; sang-teh yiu ôh-doh-keh keng ts'iu-c'ih ngô-deo, kao-ziao ng-he, peh hyü-to nying we-u:

> 15 要謹慎，省得有人失爻上帝個恩惠；省得有惡毒個根抽出芽頭，攪擾爾許，畀許多人穢污：

·16 sang-teh yiu ying-lön cü-ts, yiu vông-tsôh-vông-yü, ziang Yi-sao, ge yü ih-djü væn ma-gao z-kyi tsiang-ts-keh ming-veng.

> 16 省得有淫亂主子，有妄作妄爲，像以掃，渠爲一廚飯賣爻自己長子個名分。

·17 Ng-he hyiao-teh ge ts-'eo siang tsih-djôh tsiang-ts-keh coh-foh, z bi tön-gao: ge shü-tsih c'ih ngæn-li gyiu hwe-ke-ts-c'ü, tao-kyiah teh-feh-djôh.

> 17 爾許曉得渠之後想接着長子個祝福，是被斷爻：渠雖只出眼淚求悔改之處，到腳得弗着。

·18 Ng-he su tseo tao-keh feh-z hao moh-djôh-keh[^12-18] sæn, yiu ho-kwông, mih-yüing, heh-ön gyüông-fong,

> 18 爾許所走到個弗是好摸着個山，有火光，密雲，黑暗狂風，

·19 'ao-deo-keh sing-hyiang, teh kông-wa-keh sing-ing; t'ing-djôh keh sing-ing cü-ts tsih gyiu feh iao tse teh ge kông:

> 19 號頭個聲響，搭講話個聲音；聽着箇聲音主子只求弗要再搭渠講：

·20 ing-yü Zông-ti su feng-fu, “Ziu-z yia-siu bang-djôh keh-tu sæn, ah iao bi zih-deo p'ang-s, 'oh-tsia kyüong-tsin zo-s,” [C.19.13.] keh shih-wa ge-he tông-feh-lao;

> 20 因爲上帝所吩咐，“就是野獸碰着箇堵山，也要被石頭碰死，或者弓箭射死，”箇說話渠許當弗牢；

·21 su mông-djôh z ting k'o-p'ô, su-i Mo-si kông, “Ngô ting p'ô-gyü, gæh-gæh-teo.”

> 21 所望着是頂可怕，所以摩西講，“我頂怕懼，搿搿抖。”

·22 Dæn-z ng-he yi-kying tseo-tao Shing-sæn, keh-yü weh Zông-ti-keh zing-dz, t'in-zông-keh Yia-lu-sæh-lang, ts'in-væn-keh t'in-s,

> 22 但是爾許已經走到郇山，箇位活上帝個城池，天上個耶路撒冷，千萬個天使，

·23 yiu ming-z sia ze t'in-zông tsiang-ts jü-zih-keh kao-we, sing-p'ön cong-nying-keh Zông-ti, jün-bi tsing-dzih nying-keh ling-weng,

> 23 有名字寫在天上長子聚集個教會，審判衆人個上帝，全備正直人個靈魂，

·24 sing iah-keh Cong-pao, Yia-su, teh su tsæn-keh hyüih, ge-keh shih-wa pi Ô-pah kah-nga hao.

> 24 新約個中保，耶穌，搭所蘸個血，渠個說話比亞伯格外好。

·25 Iao kying-zing, feh-k'o tön-gao keh-yü ze-teh kông. Ing-yü ze di-zông kông-keh, tön-gao Ge cü-ts zông-ts'ia bi-feh-ku, jong t'in-zông kông-keh, ngô-he ziah feh k'e shih Ge, kah-nga bi-feh-ku:

> 25 要謹慎，弗可斷爻箇位在{搭}講。因爲在地上講個，斷爻渠主子尚且避弗過，從天上講個，我許若弗去恤渠，格外避弗過：

·26 Ge-keh sing-ing tsing-dong di: yin-ze Ge yi ing-hyü, kông, “Tse z ih-t'ao, Ngô fi-tæn tsing-dong di, ah tsing-dong t'in.” [Hk.2.6.]

> 26 渠個聲音震動地：現在渠又應許，講，“再是一套，我非單震動地，也震動天。”

·27 Keh “tse z ih-t'ao” shih-wa z ming-ming ts-tin bi tsing-dong-keh meh-z, kyi-zin z zao-c'ih-le, pih iao kang-ke, peh feh bi tsing-dong-keh hao dziang ze-teh.

> 27 箇“再是一套”說話是明明指點被震動個物事，既然是造出來，必要更改，畀弗被震動個好長在{搭}。

·28 Su-i ngô-he kyi-zin tsih-ziu feh neng tsing-dong-keh koh-veng, ing-ke zeng kön-eng-keh sing, hao kyüong-kying p'ô-gyü voh-z Zông-ti peh Ge cong-i:

> 28 所以我許既然接受弗能震動個國{?分}，應該存感恩個心，好恭敬怕懼服事上帝畀渠中意：

·29 ing-yü ngô-he-keh Zông-ti z “ze-teh dziah-keh mang-ho.” [Sm.4.24;9.3.]

> 29 因爲我許個上帝是“在{搭}着個猛火。”


## H. 13.

> H. 13.

**_1 Ky'ün ge yüong zing-ne de bih-ke, 4 iao tön-tsing tso nying, 5 hyiao sang t'ön-sing, 7 iao kying-djong Zông-ti-keh nu-boh, 9 iao vông-bi zia-kao, 10 iao tsiao-nying Kyi-toh, 16 iao tsiu-tsi, 17 iao i-jing ying-dao ng cü-ts, 18 de s-du gyiu. 20 T'ao-sing shih-wa._**

> **_1 勸渠用忍耐待別個，4 要端正做人，5 {=休要}生貪心，7 要敬重上帝個奴僕，9 要防備邪教，10 要招認基督，16 要賙濟，17 要依順引導爾主子，18 代使徒求。20 討信說話。_**

·1 Iao z-k'eh ts'ing-e hyüong-di.

> 1 要時刻親愛兄弟。

·2 Feh-k'o mông-kyi tsih-de c'ih-meng nying; ing-yü yi-zin yiu nying t'ih tso, feh-ts-feh-kôh we tsih-de t'in-s.

> 2 弗可忘記接待出門人；因爲以前有人{剔}做，弗知弗覺會接待天使。

·3 Iao kyi-nyin bi t'ih-lin so-lao-keh, ziang ng-z teh ge jü-de so-lao; kyi-zin[^13-3] ziu næn-keh, ing-yü hyiao-teh ng-z ah yiu ziu næn-keh kyi-sing.

> 3 要記念被鐵鏈鎖牢個，像爾自搭渠聚隊鎖牢；記念受難個，因爲曉得爾自也有受難個{己}身。

·4 Hweng-ing z-kön, cong-nying tu iao kyü-djong, ge min-zông ah iao ts'ing-kyih: ziah-z ying-lön teh kæn-ying cü-ts, Zông-ti we sing-p'ön ge.

> 4 婚姻事幹，衆人都要貴重，渠眠牀也要清潔：若是淫亂搭姦淫主子，上帝會審判渠。

·5 Tso nying feh-k'o t'ön-ze; ng su yiu, ing-ke ts-coh; ing-yü Zông-ti kông-ku, “Ngô fe li-k'e ng, ah fe tön ng gao.” [Is.1.5.]

> 5 做人弗可貪財；爾所有，應該知足；因爲上帝講過，“我{=弗會}離開爾，也{=弗會}斷爾爻。”

·6 Su-i ngô-he hao fông-tæn kông, “CÜ z ngô-keh pông-siu; ngô feh p'ô: nying tsa neng-keo 'e ngô?” [S.118.6.]

> 6 所以我許好放膽講，“主是我個幫手；我弗怕：人怎能夠害我？”

·7 Yi-zin ying-dao ng, djün Zông-ti dao-li peh ng t'ing cü-ts, iao kyi-nyin ge; mông ge 'ang-yü-keh kyih-gyüoh, iao 'ôh ge siang-sing-keh yiang.

> 7 以前引導爾，傳上帝道理畀爾聽主子，要記念渠；望渠行爲個結局，要學渠相信個樣。

·8 Zin-nyih, kying-nyih, tao si-si-de-de, Yia-su Kyi-toh z üong feh kang-ke.

> 8 前日，今日，到世世代代，耶穌基督是永弗更改。

·9 Hyiao bi keh hyü-to 'ao-su zia-kao yiao-dong: sing-li k'ao-djôh eng-yü neng-keo kyin-ku z hao; feh-k'o k'ao-djôh ky'üoh-zih, ing-yü liu-sing ky'üoh-zih cü-ts z vu-ih.

> 9 {=休要}被箇許多號數邪教搖動：心裏靠着恩惠能夠堅固是好；弗可靠着喫食，因爲留心喫食主子是無益。

·10 Ngô-he yiu tsi-dæn, ge-keh li-veh keh tsiang-bong-li vong-z-keh cü-ts feh neng-keo ky'üoh ge.

> 10 我許有祭壇，渠個禮物箇帳篷裏奉事個主子弗能夠喫渠。

·11 Ing-yü cong-sang-keh hyüih z da tsi-s su ta-tsing sing-su iao joh nying-keh ze, ge-keh sing-t'i z ze ying-bön-nga bi ho siao-gao.

> 11 因爲衆生個血是大祭司所帶進聖所要贖人個罪，渠個身體是在營盤外被火燒爻。

·12 Su-i Yia-su, iao yüong Z-keh hyüih ts'ing-kyih pah-sing, ah ze zing-meng-nga ziu k'u.

> 12 所以耶穌，要用自個血清潔百姓，也在城門外受苦。

·13 Su-i, ngô-he ah ing-ke tseo-c'ih ying-bön-nga tao Ge su-ze k'e, zing-nyün tæn-tông Ge-keh zôh-mô.

> 13 所以，我許也應該走出營盤外到渠所在去，情願擔當渠個𧮙罵。

·14 Ngô-he ze-i m-yiu dziang ze-teh-keh zing-dz, tsih gyiu 'eo-le-keh zing-dz.

> 14 我許在{倚}無有長在{搭}個城池，只求後來個城池。

·15 Su-i ngô-he ing-ke k'ao-djôh Yia-su yüong tsæn-mi-keh tsi-veh z-k'eh hyin-zông peh Zông-ti, ziu-z ngô-he k'eo kön-zia Ge ming-deo-keh ko-ts.

> 15 所以我許應該靠着耶穌用讚美個祭物時刻獻上畀上帝，就是我許口感謝渠名頭個果子。

·16 Dæn-z 'ang hao-z teh tsiu-tsi, hyiao mông-kyi: keh-yiang-ts tsi-veh z Zông-ti su hwön-hyi.

> 16 但是行好事搭賙濟，{=休要}忘記：箇樣子祭物是上帝所歡喜。

·17 Ying-dao ng cü-ts, yü ng-keh ling-weng kying-sing, ziang 'eo-le iao kao-de tsiang-moh, ng iao i-jing ge, voh ge; peh ge hao kao-hying tso keh z-kön, feh yüong iu-zeo: ziah feh-z, z yü ng-he vu-ih.

> 17 引導爾主子，爲爾個靈魂警醒，像後來要交代賬目，爾要依順渠，服渠；畀渠好高興做箇事幹，弗用憂愁：若弗是，是于爾許無益。

·18 Iao de ngô-he tao-kao: ing-yü ngô-he ts'eng z zeng hao liang-sing, zing-nyün væn-pah z-kön tsiao tsing-dzih tso nying.

> 18 要代我許禱告：因爲我許忖是存好良心，情願凡百事幹照正直做人。

·19 Ngô kah-nga iao ng de ngô tao-kao, peh ngô hao kön-kying tse tao ng-he su-ze.

> 19 我格外要爾代我禱告，畀我好趕緊再到爾許所在。

·20 Yin-ze keh-yü bing-ön-keh Zông-ti, z peh ngô-he Cü Yia-su keh-yü k'ön-yiang-keh do Moh-s, tsiao üong-iah-keh hyüih, jong s-keh cong-yiang peh Ge tse weh,

> 20 現在箇位平安個上帝，是畀我許主耶穌箇位看羊個大牧師，照永約個血，從死個中央畀渠再活，

·21 dæn-nyün Ge peh ng-he teh-'ang wön-jün tso ih-ts'ih zin-z, neng-keo tso-zing Ge-keh ts-i, k'ao-djôh Yia-su Kyi-toh peh Ge-z su cong-i-keh sing-i zeng ze ng-he sing-li; Dæn-nyün yüong-wa si-si-de-de kyü peh Ge. Ô-meng.

> 21 但願渠畀爾許德行完全做一切善事，能夠做成渠個旨意，靠着耶穌基督畀渠自所中意個心意存在爾許心裏；但願榮華世世代代歸畀渠。亞門。

·22 Hyüong-di, ngô z liah-liah sia liang-kyü peh ng; ts'ing ng-he t'ing ngô ky'ün-keh shih-wa.

> 22 兄弟，我是略略寫兩句畀爾；請爾許聽我勸個說話。

·23 Ng hao hyiao-teh hyüong-di Di-mo-t'a yi-kying fông-c'ih; ge ziah kw'a tao, ngô we teh ge jü-de le kyin ng-he.

> 23 爾好曉得兄弟提摩太已經放出；渠若快到，我會搭渠聚隊來見爾許。

·24 T'ao-sing cong-yü ying-dao ng cü-ts teh cong sing-du. Yi-da-li hyüong-di tu t'ao-sing ng.

> 24 討信衆位引導爾主子搭衆聖徒。以大利兄弟都討信爾。

·25 Dæn-nyün eng-yü teh ng-he cong-nying jü-de. Ô-meng.

> 25 但願恩惠搭爾許衆人聚隊。亞門。



------
[^12-18]: 應爲：môh-djôh-keh 。
[^13-3]: 應爲：kyi-nyin 。




