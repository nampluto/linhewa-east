
# S-DU PAO-LO SIA PEH DI-MO-T'A DI-IH-FU SHÜ-SING.

> 使徒保羅寫畀提摩太第一副書信


## 1 D. 1.

> 1 D. 1.

**_1 Pao-lo di-sing Di-mo-t'a ge ze Mô-gyi-teng su feng-fu ge z-kön. 5 Leh-fæh-keh yüong-dziang, kæh-nying sih-lih. 11 Pao-lo dziao-le tso s-du, 20 Hyü-mi-na teh Ô-lih-sæn-da z-kön._**

> **_1 保羅提醒提摩太渠在馬其頓所吩咐渠事幹。5 律法個用場，何人設立。11 保羅召來做使徒，20 許米乃搭亞力山大事幹。_**

·1 VONG ngô-he Kyiu-cü Zông-ti, teh ngô-he su nyiang-vông Yia-su Kyi-toh-keh 'ao-ling tso Yia-su Kyi-toh-keh s-du, Pao-lo;

> 1 奉我許救主上帝，搭我許所仰望耶穌基督個號令做耶穌基督個使徒，保羅；

·2 t'ao-sing Di-mo-t'a, z yü siang-sing tso ngô tsing-keh n-ts: Dæn-nyün Zông-ti ngô-he Vu-ts'ing, teh Kyi-toh Yia-su ngô-he Cü, s-lôh eng-yü, e-lin, bing-ön peh ng.

> 2 討信提摩太，是爲相信做我真個兒子：但願上帝我許父親，搭基督耶穌我許主，賜落恩惠，哀憐，平安畀爾。

·3 NGÔ zin-deo tao Mô-gyi-teng k'e z-'eo ts'ing ng djü ze Yi-feh-su, iao ng coh-fu keh kyi-ke nying feh-k'o kông bih-yiang dao-li,

> 3 我前頭到馬其頓去時候請爾住在以弗所，要爾囑咐箇幾個人弗可講別樣道理，

·4 ah hyiao liu-sing m ying-tsong shih-wa, teh m gyüong-zing-keh kô-pu, ing-yü keh z-kön tsih we kô-ts'eo nyi-leng; fe zing-ziu siang-sing Zông-ti-keh teh-'ang, yin-ze ah iao ng z-t'ih tso.

> 4 也{=休要}留心無形蹤說話，搭無窮盡個家譜，因爲箇事幹只會加湊議論；{=弗會}成就相信上帝個德行，現在也要爾是{剔}做。

·5 Dæn-z feng-fu ting do-keh i-s ziu-z zing-e, z jong kyih-zing-keh sing, hao liang-sing, teh zing-zih-keh siang-sing c'ih-le:

> 5 但是吩咐頂大個意思就是仁愛，是從潔淨個心，好良心，搭誠實個相信出來：

·6 yiu-sih nying ts'ô-ku keh z-kön, fæn-cün hyiang-djôh hyü-hwa;

> 6 有些人錯過箇事幹，反轉向着虛花；

·7 siang tso leh-fæh-keh sin-sang, ge-he su kông shih-wa, su ding z-kön, z-kyi tu feh ming-bah.

> 7 想做律法個先生，渠許所講說話，所定事幹，自己都弗明白。

·8 Ngô-he hyiao-teh leh-fæh z hao, tsih iao nying tsiao ming-veng yüong,

> 8 我許曉得律法是好，只要人照名分用，

·9 iao hyiao-teh leh-fæh feh-z yü tsing-dzih nying sih-lih, z yü vu-fæh-vu-t'in, wang-ying-peh-fæh, feh gyin-sing, yiu ze-ôh, we-u feh ts'ing-kyih, meo-s nyiang meo-s pang, sæh nying,

> 9 要曉得律法弗是爲正直人設立，是爲無法無天，橫行不法，弗虔心，有罪惡，穢污弗清潔，謀死娘謀死伯，殺人，

·10 væn kæn-ying, e nön-fong, kwa-ta nying, kông hông-wa, væh-zi feh sön-su, 'oh-tsia yiu zah-m bih-yiang teh tsing dao-li tsôh-te;

> 10 犯姦淫，愛男風，拐帶人，講謊話，罰誓弗算數，或者有甚麼別樣搭正道理作對；

·11 ziu-z tsiao keh-yü ing-ke tsæn-mi-keh Zông-ti su t'ôh-fu peh ngô yüong-wa-keh foh-ing.

> 11 就是照箇位應該讚美個上帝所託付畀我榮華個福音。

·12 Ngô kön-zia s-peh ngô lih-liang, Kyi-toh Yia-su ngô-he Cü, ing-yü sön ngô cong-sing, s-peh ngô djün-dao-keh tsih-veng;

> 12 我感謝賜畀我力量，基督耶穌我許主，因爲算我忠心，賜畀我傳道個職分；

·13 yi-zin z hyü-pông, pih-næn, bao-nyiah cü-ts: dæn-z ngô yü feh hyiao-teh feh siang-sing t'ih tso, su-i wæ hao teh-djôh e-lin:

> 13 以前是毀謗，逼難，暴虐主子：但是我爲弗曉得弗相信{剔}做，所以還好得着哀憐：

·14 ping-ts'ia ngô-he Cü-keh eng-yü z kah-nga mön-coh, peh ngô yi we ze-ü Kyi-toh Yia-su zeng siang-sing zing-e-keh sing.

> 14 幷且我許主個恩惠是格外滿足，畀我又會在於基督耶穌存相信仁愛個心。

·15 Keh shih-wa z k'ôh-zih, ing-ke jün-jün tsih-ziu, ziu-z, Kyi-toh Yia-su lôh-væn le kyiu ze-nying; gyi-cong ngô z ze-kw'e:

> 15 箇說話是確實，應該全全接受，就是，基督耶穌落凡來救罪人；其中我是罪魁：

·16 dæn-z ngô teh-djôh e-lin, z yü Yia-su Kyi-toh iao ze ngô sing-zông sin hyin-c'ih Ge ih-ts'ih zing-ne, hao peh tsiang-le siang-sing Ge teh-djôh üong-yün weh-ming cü-ts tso pông-yiang.

> 16 但是我得着哀憐，是爲耶穌基督要在我身上先顯出渠一切忍耐，好畀將來相信渠得着永遠活命主子做榜樣。

·17 Dæn-nyün tseng-kyü yüong-wa si-si-de-de kyü peh keh üong-yün-keh Wông-ti, z fe wa-gao, mông-feh-djôh, doh-ih-yü ts'ong-ming-keh Zông-ti. Ô-meng.

> 17 但願尊貴榮華世世代代歸畀箇永遠個皇帝，是{=弗會}壞爻，望弗着，獨一位聰明個上帝。亞門。

·18 Ngô n-ts Di-mo-t'a, keh coh-fu z-kön ngô tsiao yi-zin su ts-tin ng sin-ts shih-wa t'ôh-fu peh ng, iao ng k'ao-djôh keh sin-ts shih-wa zih-lin keh ting hao kao-tsin;

> 18 我兒子提摩太，箇囑咐事幹我照以前所指點爾先知說話託付畀爾，要爾靠着箇先知說話習練箇頂好交戰；

·19 iao zeng siang-sing-keh sing teh hao liang-sing; ing-yü yiu nying sông-gao keh liang-sing, lin ge siang-sing tu meh-gao:

> 19 要存相信個心搭好良心；因爲有人喪爻箇良心，連渠相信都沒爻：

·20 Hyü-mi-na teh Ô-lih-sæn-da z keh-yiang-ts nying; ngô yi-kying peh ge kao-fu Sæh-dæn, peh ge we hyiao-teh feh-k'o kông sih-doh shih-wa.

> 20 許米乃搭亞力山大是箇樣子人；我已經畀渠交付撒但，畀渠會曉得弗可講褻瀆說話。


## 1 D. 2.

> 1 D. 2.

**_1 Ing-ke yü cong-nying gyiu, kön-zia Zông-ti. 9 Nyü-nying-keh tsiah-sih iao tsa-sang. 12 Nyü-nying feh ing-ke kao-hyüing. 15 Nyü-nying yü sang n-nô hao teh kyiu._**

> **_1 應該爲衆人求，感謝上帝。9 女人個着飾要怎生。12 女人弗應該教訓。15 女人爲生兒女好得救。_**

·1 SU-I ngô ky'ün ng, ting iao-kying iao yü cong-nying gyiu-gyiu, tao-kao, gyiu-k'eng, coh-zia;

> 1 所以我勸爾，頂要緊要爲衆人求求，禱告，求懇，祝謝；

·2 yü kyüing-wông, teh væn-pah yiu tsiah-yü-keh, iao gyiu; peh ngô-he hao t'a-bing ön-weng yiu ih-ts'ih gyin-zing tön-tsing ku nyih-ts.

> 2 爲君王，搭凡百有爵位個，要求；畀我許好太平安穩有一切虔誠端正過日子。

·3 Keh z hao, z ngô-he Kyiu-cü Zông-ti su cong-i-keh;

> 3 箇是好，是我許救主上帝所中意個；

·4 Ge iao cong-nying teh kyiu, ming-ming sih-teh tsing dao-li.

> 4 渠要衆人得救，明明識得真道理。

·5 Ing-yü Zông-ti tsih-yiu ih-yü; Zông-ti teh nying cong-yiang ah tsih-yiu ih-yü Cong-pao, keh Nying ziu-z Kyi-toh Yia-su,

> 5 因爲上帝只有一位；上帝搭人中央也只有一位中保，箇人就是基督耶穌，

·6 Ge sô-c'ih Z-kyi sing-ming tso cong-nying-keh t'i-de; z-'eo ih tao, yiu ming-ming-keh te-tsing;

> 6 渠捨出自己性命做衆人個替代；時候一到，有明明個對證；

·7 ngô yü keh te-tsing bi sih-lih tso djün-dao, tso s-du, tso bih-koh nying-keh sin-sang, kao ge siang-sing Cü, sih-teh tsing dao-li, (ngô z ze-ü Kyi-toh kông tsing-wa, bing-fi tseh-hông.)

> 7 我爲箇對證被設立做傳道，做使徒，做別國人個先生，教渠相信主，識得真道理，（我是在於基督講真話，並非撒謊。）

·8 Su-i, ngô iao nön-nying kyüong-ky'i kyih-zing-keh siu, m-yiu ün-'eng, m-yiu nyi-sing, jü-c'ü tso tao-kao.

> 8 所以，我要男人拱起潔淨個手，無有怨恨，無有疑心，隨處做禱告。

·9 Wæ-yiu nyü-nying iao ge tsing-tsih, yiu lin-ts' teh siang-p'e i-voh-keh tang-pæn; feh-k'o pin-ky'i deo-fæh, ta kying-nying cü-pao, tsiah ting kyü-keh i-zông;

> 9 還有女人要渠貞節，有廉恥搭相配衣服個打扮；弗可編起頭髮，帶金銀珠寶，着頂貴個衣裳；

·10 z iao tso hao-z; keh z tsiao-nying kying-djong Zông-ti-keh nyü-nying su siang-'eh.

> 10 是要做好事；箇是招認敬重上帝個女人所相合。

·11 Nyü-nying ing-ke ön-zing 'ôh dao-li, yiang-yiang jing-voh.

> 11 女人應該安靜學道理，樣樣順服。

·12 Ngô feh hyü nyü-nying kao-hyüing, yi feh hyü ge æh-voh dziang-fu, z iao ge ön-zing.

> 12 我弗許女人教訓，又弗許渠壓服丈夫，是要渠安靜。

·13 Ing-yü z Ô-tông sin zao, Ô-wa ze-'eo;

> 13 因爲是亞當先造，夏娃在後；

·14 yi feh-z Ô-tông bi yiu-'oh, z nyü-nying bi yiu-'oh, 'æn-lôh ze:

> 14 又弗是亞當被誘惑，是女人被誘惑，陷落罪：

·15 dæn-z nyü-nying yü sang n-nô hao teh kyiu, tsih iao ge-he dziang zeng siang-sing, zing-e, sing-zin, teh tsing-tsih.

> 15 但是女人爲生兒女好得救，只要渠許長存相信，仁愛，聖善，搭貞節。


## 1 D. 3.

> 1 D. 3.

**_1 Kæn-toh, bæn-z-nying, teh ge ts'i-ts ing-ke tsa-sang tso nying, 14 Pao-lo zao yün-ku sia keh z-kön peh Di-mo-t'a. 15 Kao-we, teh kao-we-keh dao-li._**

> **_1 監督，辦事人，搭渠妻子應該怎生做人，14 保羅{唣}緣故寫箇事幹畀提摩太。15 教會，搭教會個道理。_**

·1 ZIAH yiu nying siang tso kæn-toh, z siang hao z-kön; keh z ih-kyü k'ôh-zih shih-wa.

> 1 若有人想做監督，是想好事幹；箇是一句確實說話。

·2 Tso kæn-toh cü-ts ing-ke m p'i-bing, tsih-yiu ih-ke ts'i-ts, tso nying kying-zing, weng-tông, tön-tsing, ing-gying de k'ah, neng-keo kao-hyüing;

> 2 做監督主子應該無批評，只有一個妻子，做人謹慎，穩當，端正，慇懃待客，能夠教訓；

·3 feh-k'o tsiu-cü, feh-k'o tsang-teo, feh-k'o t'ön fi-nyi-ts-ze; z iao weng-ziu, 'o-ky'i, feh-k'o zeng t'ön-sing,

> 3 弗可酒醉，弗可爭鬥，弗可貪非義之財；是要溫柔，和氣，弗可存貪心，

·4 iao tsiao-li dz ge-z ih-kô, iao ge n-nô tön-tsing voh ge ke-kwön;

> 4 要照理治渠自一家，要渠兒女端正服渠該管；

·5 (ih-ke nying ziah feh hyiao-teh dz ge-z ih-kô, tsa neng-keo tsiao-kwön Zông-ti-keh kong-we?)

> 5 （一個人若弗曉得治渠自一家，怎能夠照管上帝個公會？）

·6 yi feh-z te tsing-kao cü-ts, sang-teh sang kyiao-ngao-keh sing, ziu 'æn-lôh mo-kyü-keh ying-væh.

> 6 又弗是{對}進教主子，省得生驕傲個心，就陷落魔鬼個刑罰。

·7 Ping-ts'ia pih iao ze kao-nga nying su-ze yiu hao ming-sing; sang-teh bi nying tsao-t'æh, 'æn-lôh mo-kyü-keh ky'ün-t'ao.

> 7 幷且必要在教外人所在有好名聲；省得被人糟蹋，陷落魔鬼個圈套。

·8 Bæn-z-nying ah pih iao tön-tsông, m cün-kyü, feh-k'o to ky'üoh-tsiu, feh-k'o t'ön fi-nyi-ts-ze;

> 8 辦事人也必要端莊，無轉句，弗可多喫酒，弗可貪非義之財；

·9 su siang-sing-keh ao-miao dao-li iao zeng ze kyih-zing-keh liang-sing.

> 9 所相信個奧妙道理要存在潔淨個良心。

·10 Keh-yiang-ts nying ah ing-ke sin s-s ge; ziah ko-zin z m p'i-bing, ziu hao peh ge bæn-z.

> 10 箇樣子人也應該先試試渠；若果然是無批評，就好畀渠辦事。

·11 Nyü-nying ah ing-ke tön-tsông, feh-k'o t'iao-cü, iao kying-zing, væn-pah z-kön yiu cong-sing.

> 11 女人也應該端莊，弗可挑嘴，要謹慎，凡百事幹有忠心。

·12 Bæn-z-nying pih iao tsih-yiu ih-ke ts'i-ts, tsiao-li dz n-nô teh ge-z ih-kô nying.

> 12 辦事人必要只有一個妻子，照理治兒女搭渠自一家人。

·13 Ing-yü zin-yü bæn-z cü-ts z-zin we teh-djôh me-ky'üih; ah we fông-tæn siang-sing Kyi-toh Yia-su.

> 13 因爲善于辦事主子自然會得着美缺；也會放膽相信基督耶穌。

·14 NGÔ sia keh z-kön peh ng, siang kw'a tao ng su-ze le;

> 14 我寫箇事幹畀爾，想快到爾所在來；

·15 ziah-z iao to tæn-kôh, iao peh ng hyiao-teh ze Zông-ti-keh kô-li ing-ke tsa tso fæh: keh kô-li ziu-z weh Zông-ti-keh kao-we, tsing dao-li-keh oh-djü teh di-kyi.

> 15 若是要多耽擱，要畀爾曉得在上帝個家裏應該怎做法：箇家裏就是活上帝個教會，真道理個屋柱搭地基。

·16 Keh gyin-zing-keh ao-miao z ting k'ôh-zih; Zông-ti zing nyüoh-sing hyin-c'ih, ze-ü Sing-Ling tso tsing-dzih, peh t'in-s mông-djôh, ze bih-koh djün-k'e, ze si-zông siang-sing, ze yüong-wa tsih-zông.

> 16 箇虔誠個奧妙是頂確實；上帝成肉身顯出，在於聖靈做正直，畀天使望着，在別國傳開，在世上相信，在榮華接上。


## 1 D. 4.

> 1 D. 4.

**_1 Kông 'eo-le yiu nying we li-k'e tsing dao-li. 6 Yü iao Di-mo-t'a tsiao ming-veng tso, ziu ky'ün ge kyi-yiang z-kön._**

> **_1 講後來有人會離開真道理。6 爲要提摩太照名分做，就勸渠幾樣事幹。_**

·1 SING-LING ming-ming kông, 'eo-le yiu nying we t'ing-sing ts'ô-lu-keh zia-ling, ôh-kyü-keh zia-kao, li-k'e su siang-sing-keh dao-li,

> 1 聖靈明明講，後來有人會聽信岔路個邪靈，惡鬼個邪教，離開所相信個道理，

·2 yü tseh-hông cü-ts-keh kô-hao z-kön, ge-keh liang-sing bi ho t'ông-ku;

> 2 爲撒謊主子個假好事幹，渠個良心被火燙過；

·3 feh hyü c'ü-tsing kô-c'ih, iao ka-gao hyü-to ky'üoh-zih, ziu-z Zông-ti su zao peh siang-sing sih-teh tsing dao-li cü-ts kön-zia Ge do-le ky'üoh.

> 3 弗許娶進嫁出，要戒爻許多喫食，就是上帝所造畀相信識得真道理主子感謝渠馱來喫。

·4 Ing-yü Zông-ti ih-ts'ih su zao tu z hao, m-yiu ih-yiang hao t'ih-c'ih, tsih iao kön-zia Zông-ti tsih-ziu ge:

> 4 因爲上帝一切所造都是好，無有一樣好剔出，只要感謝上帝接受渠：

·5 yü Zông-ti-keh shih-wa teh tao-kao, tu sön ts'ing-kyih.

> 5 爲上帝個說話搭禱告，都算清潔。

·6 NG yüong keh z-kön di-sing hyüong-di, ziu hao tso Yia-su Kyi-toh-keh hao ts'a-s, z ng siang-sing-keh tsing dao-li, teh 'ôh-zih-keh hao kao-hyüing, su zing-ziu:

> 6 爾用箇事幹提醒兄弟，就好做耶穌基督個好差使，是爾相信個真道理，搭學習個好教訓，所成就：

·7 iao tön-gao lön-wa, teh lao-ön-nying m ying-tsong shih-wa. Iao zih-lin z-keh gyin-zing:

> 7 要斷爻亂話，搭老安人無形蹤說話。要習練自個虔誠：

·8 ing-yü zih-lin kyi-sing ih-c'ü z feh to; tsih-z gyin-zing yü væn-pah z-kön tu yiu-ih, z yiu kying-si teh 'ô-si weh-ming-keh ing-hyü.

> 8 因爲習練{己}身益處是弗多；只是虔誠于凡百事幹都有益，是有今世搭下世活命個應許。

·9 Keh z k'ôh-zih shih-wa, ing-ke jün-jün tsih-ziu.

> 9 箇是確實說話，應該全全接受。

·10 Ngô-he yü keh z-kön lao-loh, bi hyü-pông, ing-yü z nyiang-vông keh-yü weh-keh Zông-ti, Ge z cong-nying-keh Kyiu-cü, yüih-fæh we kyiu siang-sing cü-ts.

> 10 我許爲箇事幹勞碌，被毀謗，因爲是仰望箇位活個上帝，渠是衆人個救主，越發會救相信主子。

·11 Keh z-kön ng yüong coh-fu ge, kao ge.

> 11 箇事幹爾用囑咐渠，教渠。

·12 Hyiao peh bih-ke mông ng feh-ky'i yü ng nyin ky'ing; tsong iao yüong nyin-nyü, 'ang-ts, zing-e, siang-sing, ts'ing-kyih, peh siang-sing cü-ts tso pông-yiang.

> 12 {=休要}畀別個望爾弗起爲爾年輕；總要用言語，行止，仁愛，相信，清潔，畀相信主子做榜樣。

·13 Yüong liu-sing doh-shü, ky'ün-hwa, kao-hyüing, teng-tao ngô le.

> 13 用留心讀書，勸化，教訓，等到我來。

·14 Ng su yiu-keh eng-s, ziu-z yüong sin-ts shih-wa teh tsiang-lao en-siu-keh li-tsih su s-peh ng, hyiao feh liu-sing ge.

> 14 爾所有個恩賜，就是用先知說話搭長老按手個禮節所賜畀爾，{=休要}弗留心渠。

·15 Ng yüong zih-lin keh z-kön, ih-sing hyiang-djôh ge; hao peh cong-nying ming-ming mông-djôh ng ze-teh zông-zin.

> 15 爾用習練箇事幹，一心向着渠；好畀衆人明明望着爾在{搭}上前。

·16 Ng z-kyi yüong liu-sing, yi liu-sing ng-keh kao-hyüing, Z-k'eh liu-sing keh z-kön; t'ih tso, ziu we kyiu z-kyi, teh t'ing ng cü-ts.

> 16 爾自己用留心，又留心爾個教訓，時刻留心箇事幹；{剔}做，就會救自己，搭聽爾主子。


## 1 D. 5.

> 1 D. 5.

**_1 Tsa-sang hao tsah-væh nying. 3 Kwa-vu z-kön. 17 Tsiang-lao z-kön. 23 Di-mo-t'a-keh bing-t'ong. 24 Yiu nying-keh ze ming-ming hyin-c'ih, sin-jü ge tao sing-p'ön, yiu-sih z ts-'eo keng-le._**

> **_1 怎生好責罰人。3 寡婦事幹。17 長老事幹。23 提摩太個病痛。24 有人個罪明明顯出，先如渠到審判，有些是之後跟來。_**

·1 LAO-NYING-KÔ, feh-k'o tsæh-væh[^5-1] ge, iao ky'ün ge teh pang ih-yiang; siao-nyin nying ziang hyüong-di:

> 1 老人家，弗可責罰渠，要勸渠搭伯一樣；少年人像兄弟：

·2 lao-ön nying ziang nyiang; 'eo-sang nyü-nying, iao ts-zing ziang ts-me ky'ün ge.

> 2 老安人像娘；後生女人，要❓❓像姊妹勸渠。

·3 Kwa-vu lao-zih z kwa-vu, iao kying-djong ge.

> 3 寡婦老實是寡婦，要敬重渠。

·4 Ziah kwa-vu yiu ts yiu seng, ing-ke kao ge sin iao hao-jing ge-z ih-kô, pao vu-meo-keh eng: keh z hao, z Zông-ti su cong-i.

> 4 若寡婦有子有孫，應該教渠先要孝順渠自一家，報父母個恩：箇是好，是上帝所中意。

·5 Keh lao-zih tso kwa-vu doh-ke dzing ze-teh, tsih nyiang-vông Zông-ti, nyih-yia dziang ze-teh tao-kao gyiu-gyiu.

> 5 箇老實做寡婦獨個剩在{搭}，只仰望上帝，日夜長在{搭}禱告求求。

·6 Ziah-z cong-i sô-wa tsôh-lôh, ge shü-tsih weh, zih-ze z s.

> 6 若是中意奢華作樂，渠雖只活，實在是死。

·7 Keh z-kön ng yüong coh-fu ge-he, hao peh ge tso nying m p'i-bing.

> 7 箇事幹爾用囑咐渠許，好畀渠做人無批評。

·8 Ziah yiu nying feh kwön ge ts'ing-zoh teh ge-z ih-kô, z tön-gao su siang-sing-keh dao-li, pi feh siang-sing cü-ts wæ ôh.

> 8 若有人弗管渠親族搭渠自一家，是斷爻所相信個道理，比弗相信主子還惡。

·9 Kwa-vu zông ts'ah, pih iao loh-zih shü, tsih kô-ku ih-ke dziang-fu,

> 9 寡婦上冊，必要六十歲，只嫁過一個丈夫，

·10 yiu hao 'ang-yü-keh ming-sing, ziang fu-yiang siao-nying, siu-liu c'ih-meng nying, si sing-du-keh kyiah, pông-zu lôh-næn cü-ts, teh liu-sing tso ih-ts'ih hao-z.

> 10 有好行爲個名聲，像撫養小人，收留出門人，洗聖徒個腳，幫助落難主子，搭留心做一切好事。

·11 Ziah-z 'eo-sang kwa-vu, iao we-deo ge: sang-teh yiu z-'eo zeng s-sing feh i Kyi-toh, iao kô-nying:

> 11 若是後生寡婦，要回頭渠：省得有時候存私心弗依基督，要嫁人：

·12 keh z yiu ze, ing-yü ge z tön-gao yi-zin-keh siang-sing.

> 12 箇是有罪，因爲渠是斷爻以前個相信。

·13 Ge yiu-pin ling-sô, tsih-kwön t'eo-læn; fi-tæn t'eo-læn, wæ iao lön kông bih-nying, tæn kwön 'æn-z, kông feh ing-ke kông shih-wa.

> 13 渠遊遍鄰舍，只管偷懶；非單偷懶，還要亂講別人，單管閒事，講弗應該講說話。

·14 Su-i ngô iao 'eo-sang kwa-vu neng-ts kô-nying, sang n-nô, kwön kô-z, ih-ting hyiao peh dziu-dih yiu c'ü-siao-keh kyi-we:

> 14 所以我要後生寡婦寗之嫁人，生兒女，管家事，一{點}{=休要}畀仇敵有取笑個機會：

·15 ing-yü yiu-sih z yi-kying wæn-cün hyiang-djôh Sæh-dæn.

> 15 因爲有些是已經{?彎}轉向着撒但。

·16 Ziah yiu siang-sing-keh nön, 'oh-tsia siang-sing-keh nyü, ge-z u-li yiu kwa-vu, iao pông-zu ge, hyiao lin-le kao-we; peh kao-we hao pông lao-zih-keh kwa-vu.

> 16 若有相信個男，或者相信個女，渠自{烏}裏有寡婦，要幫助渠，{=休要}連累教會；畀教會好幫老實個寡婦。

·17 Zin-yü tsiao-kwön-keh tsiang-lao, ing-ke kô-be hao-kying ge, sing-k'u djün-dao kao-hyüing cü-ts, yüih-fæh iao z-t'ih de ge.

> 17 善于照管個長老，應該加倍孝敬渠，辛苦傳道教訓主子，越發要是{剔}待渠。

·18 Ing-yü Sing-shü kông, “Nyin-koh-keh ngeo feh-k'o t'ao-lao ge k'eo;” [Sm.25.4.] yi kông, “Kong-nying teh-djôh ge kong-din, z ing-ke.” [Mt.10.10;Lk.10.7.]

> 18 因爲聖書講，“碾谷個牛弗可套牢渠口；”又講，“工人得着渠工鈿，是應該。”

·19 Ziah yiu nying kao tsiang-lao zông, m-yiu liang-sæn-ke nying tso kyin-tsing, feh-k'o cing ge.

> 19 若有人告長老狀，無有兩三個人做見證，弗可準渠。

·20 Yiu væn-ze cü-ts, iao ze cong-nying min-zin p'i-bing ge; peh bih-ke ah we p'ô-gyü.

> 20 有犯罪主子，要在衆人面前批評渠；畀別個也會怕懼。

·21 Ngô ze Zông-ti teh Cü Yia-su Kyi-toh lin t'iao-shün-keh t'in-s min-zin hyüih-sing ky'ün ng yüong pao-siu keh z-kön, hyiao tsih-i, ah feh iao cing min-zing.

> 21 我在上帝搭主耶穌基督連挑選個天使面前血心勸爾用保守箇事幹，{=休要}執意，也弗要準面情。

·22 Hyiao ky'ing-yi yüong siu en-en nying, ah hyiao yiu-veng bih-nying-keh ze: z-kyi yüong pao-siu ts'ing-kyih.

> 22 {=休要}輕易用手按按人，也{=休要}有份別人個罪：自己用保守清潔。

·23 Ng yi-'eo hyiao tæn hæh lang shü, neng-ts si-vi yüong-ting tsiu, yü ng bi-yü teh ng jü-zông-keh bing-t'ong.

> 23 爾以後{=休要}單喝冷水，寗之細微用{點}酒，爲爾脾胃搭爾隨常個病痛。

·24 Yiu nying-keh ze ming-ming hyin-c'ih, z sin-jü ge tao sing-p'ön; yiu nying-keh ze z jong ts-'eo keng-le.

> 24 有人個罪明明顯出，是先如渠到審判；有人個罪是從之後跟來。

·25 Hao 'ang-yü ah z iao ming-ming hyin-c'ih; ziah feh-z, tao-kyiah feh neng ing-mön.

> 25 好行爲也是要明明顯出；若弗是，到腳弗能隱瞞。


## 1 D. 6.

> 1 D. 6.

**_1 Nu-boh-keh ming-veng. 3 Iao li-yün djün zia dao-li cü-ts. 6 Gyin-zing z ting do li-sih, 10 t'ön-ze ts-sing z væn-ôh-ts keng. 11 Di-mo-t'a iao to-bi zah-m z-kön, zah-m iao cü-gyiu, 17 tsa-sang iao ky'ün ze-cü. 20 Iao pao-siu tsing dao-li, li-yün lön-wa._**

> **_1 奴僕個名分。3 要離遠傳斜道理主子。6 虔誠是頂大利息，10 貪財之心是萬惡之根。11 提摩太要躲避甚麼事幹，甚麼要追求，17 怎生要勸財主。20 要保守真道理，離遠亂話。_**

·1 Væn-pah zông-ah tso nu-boh cü-ts, ing-ke yiang-yiang kying-djong z-keh cü-nying-kô, sang-teh yiu nying hyü-pông Zông-ti-keh ming-deo teh Ge-keh kao-hyüing.

> 1 凡百上軛做奴僕主子，應該樣樣敬重自個主人家，省得有人毀謗上帝個名頭搭渠個教訓。

·2 Wæ-yiu ge cü-nying-kô ziah-z siang-sing, feh-k'o yü ge tso hyüong-di mông ge feh ky'i; ing-ke kah-nga voh-z ge, ing-yü teh-djôh keh ih-c'ü cü-ts z cong-sing ts'ing-e-keh. Keh z-kön ng iao kao ge, ky'ün ge.

> 2 還有渠主人家若是相信，弗可爲渠做兄弟望渠弗起；應該格外服事渠，因爲得着箇益處主子是忠心親愛個。箇事幹爾要教渠，勸渠。

·3 ZIAH yiu nying djün bih-yiang dao-li, feh cing ngô-he Cü Yia-su Kyi-toh tsing-kying shih-wa teh gyin-zing-keh kao-hyüing;

> 3 若有人傳別樣道理，弗準我許主耶穌基督正經說話搭虔誠個教訓；

·4 ge z kyiao-ngao, ih-ting feh ming-bah, tsih cong-i nyi-leng teh vu-ih-keh gyiang-bin, su-i sang-c'ih tu-gyi, tsang-teo, hyü-pông, ôh-i,

> 4 渠是驕傲，一{點}弗明白，只中意議論搭無益個強辯，所以生出妒忌，爭鬥，毀謗，惡意，

·5 tsang-leng sông liang-sing, 'ao-vu tsing dao-li cü-ts, ge-he yüong gyin-zing sön dzæn dong-din-keh fông-fæh; keh-yiang-ts nying iao yün-bi ge.

> 5 爭論喪良心，毫無真道理主子，渠許用虔誠算賺銅鈿個方法；箇樣子人要遠避渠。

·6 Dæn-z gyin-zing teh ts-coh zih-ze z ting do li-sih:

> 6 但是虔誠搭知足實在是頂大利息：

·7 ngô-he c'ih-si, m-kao ta-le; ky'ü-si, ah ming-ming m-kao ta-k'e;

> 7 我許出世，無告帶來；去世，也明明無告帶去；

·8 yiu ky'üoh yiu tsiah, ngô-he ziu ing-ke ts-coh.

> 8 有喫有着，我許就應該知足。

·9 Ziah-z siang fæh-ze cü-ts z 'æn-lôh mi-'oh teh ky'ün-t'ao, teh hyü-to nyü-c'ing yiu-'e-keh s-yüoh, ziu-z peh nying meh-gao, tsao-næn kyü-ü mih-vông.

> 9 若是想發財主子是陷落迷惑搭圈套，搭許多愚蠢有害個私慾，就是畀人沒爻，遭難歸於滅亡。

·10 Ing-yü t'ön-ze z væn-ôh-ts keng: yiu nying siang ge, z teh siang-sing-keh dao-li ts'ô-k'e, peh hyü-to k'u-t'ong z-kyi c'ôh-tsing z-keh sing.

> 10 因爲貪財是萬惡之根：有人想渠，是搭相信個道理岔開，畀許多苦痛自己戳進自個心。

·11 Dæn-z ng, z Zông-ti-keh nying, iao to-bi keh z-kön; iao cü-gyiu kong-nyi, gyin-zing, siang-sing, zing-e, ne-sing, teh weng-ziu.

> 11 但是爾，是上帝個人，要躲避箇事幹；要追求公義，虔誠，相信，仁愛，耐心，搭溫柔。

·12 Keh siang-sing-keh ting hao kao-tsin, yüong kön-kying zih-lin ge, hao deh-le üong-yün weh-ming, ng z bi dziao-le hao teh-djôh üong-yün weh-ming, ze hyü-to kyin-tsing min-zin ming-ming tsiao-nying tsing dao-li.

> 12 箇相信個頂好交戰，用趕緊習練渠，好奪來永遠活命，爾是被召來好得着永遠活命，在許多見證面前明明招認真道理。

·13 Ngô ze keh-yü sang-yiang væn-veh Zông-ti-keh min-zin, teh keh-yü hyiang Peng-tiu Pi-læh-to te-tsing tsing dao-li-keh Kyi-toh Yia-su min-zin, coh-fu ng;

> 13 我在箇位生養萬物上帝個面前，搭箇位向本丟彼拉多對證真道理個基督耶穌面前，囑咐爾；

·14 iao pao-siu keh feng-fu m u-tin, m p'i-bing, dzih tao ngô-he Cü Yia-su Kyi-toh hyin-c'ih z-'eo:

> 14 要保守箇吩咐無烏玷，無批評，直到我許主耶穌基督顯出時候：

·15 Z-keh z-'eo ih tao, Ge we piao ming-bah ing-ke tsæn-mi doh-ih-yü Cü-tse; Ge z væn-wông-ts Wông, væn-cü-ts Cü;

> 15 自個時候一到，渠會表明白應該讚美獨一位主宰；渠是萬王之王，萬主之主；

·16 tsih-yiu Ge fe s, z djü ze tseo-feh-tao-keh liang-kwông li-min; jong m-yiu nying mông-djôh Ge, ah m-nying neng-keo mông-djôh Ge: dæn-nyün tseng-kyü teh üong-yün gyün-si kyü peh Ge. Ô-meng.

> 16 只有渠{=弗會}死，是住在走弗到個亮光裏面；從無有人望着渠，也無人能夠望着渠：但願尊貴搭永遠權勢歸畀渠。亞門。

·17 Keh-sih ze yin-ze z-si tso ze-cü, yüong coh-fu ge hyiao sing-kao ky'i-ngao, ah hyiao nyiang-vông hyü-veo-keh ze-veh, iao nyiang-vông keh-yü weh-keh Zông-ti, Ge z 'eo-'eo s-peh ngô-he pah-yiang ziu-yüong-keh;

> 17 箇些在現在時世做財主，用囑咐渠{=休要}心高氣傲，也{=休要}仰望虚浮个財物，要仰望箇位活個上帝，渠是厚厚賜畀我許百樣受用個；

·18 yi ky'ün ge tso hao-z, yiu hao 'ang-yü-keh ze-veh, hwön-hyi tsiu-tsi, kyüong-ing bih-ke;

> 18 又勸渠做好事，有好行爲個財物，歡喜賙濟，供應別個；

·19 yü tsiang-le-keh nyih-ts z-kyi tsih-djü hao keng-kyi-keh ze-veh, z-t'ih hao peh üong-yün weh-ming deh-tao-siu.

> 19 爲將來個日子自己積儲好根基個財物，是{剔}好畀永遠活命奪到手。

·20 Di-mo-t'a, su t'ôh-fu ng-keh, iao pao-lao; iao li-yün lön-wa veo-nyin, teh mao-c'ong ts-sih-keh bin-pôh shih-wa:

> 20 提摩太，所託付爾個，要保牢；要離遠亂話浮言，搭冒充知識個辯駁說話：

·21 yiu-sih z-kyi kông yiu keh ts-sih, ziu teh siang-sing-keh dao-li ts'ô-k'e. Dæn-nyün eng-yü teh ng jü-de. Ô-meng.

> 21 有些自己講有箇知識，就搭相信個道理岔開。但願恩惠搭爾聚隊。亞門。



------
[^5-1]: 應爲 tsah-væh。




