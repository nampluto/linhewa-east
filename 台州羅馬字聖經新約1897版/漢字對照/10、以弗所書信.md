
# S-DU PAO-LO SIA PEH YI-FEH-SU NYING KEH SHÜ-SING.

> 使徒保羅寫畀以弗所人個書信


## Yf. 1.

> Yf. 1.

**_1 Pao-lo t'ao-sing Yi-feh-su kao-yiu, 3 kön-zia Zông-ti ts-'eo, 4 kông bi kæn-shün, 6 yü Zông-ti-keh eng-yü ngô-he hao tso Ge-keh nyi-ts, 11 ziu-z kyiu-sing-keh nyün-deo. 13 Sing-Ling z ngô-he sæn-nyih-keh tsih-tsiao. 16 Pao-lo gyiu Zông-ti peh ge-he ts'ong-ming, hao sih-teh ge-he dziao-le-keh sô-mông, teh Zông-ti-keh neng-kön._**

> **_1 保羅討信以弗所教友，3 感謝上帝之後，4 講被揀選，6 爲上帝個恩惠我許好做渠個義子，11 就是救星個{?源}頭。13 聖靈是我許產業個執照。16 保羅求上帝畀渠許聰明，好識得渠許召來個奢望，搭上帝個能幹。_**

·1 VONG Zông-ti ts-i tso Yia-su Kyi-toh-keh s-du Pao-lo, t'ao-sing Yi-feh-su sing-du, ze-ü Kyi-toh Yia-su tso cong-sing cü-ts:

> 1 奉上帝旨意做耶穌基督個使徒保羅，討信以弗所聖徒，在於基督耶穌做忠心主子：

·2 Dæn-nyün Zông-ti ngô-he Vu-ts'ing, teh Cü Yia-su Kyi-toh, s-lôh eng-yü bing-ön peh ng-he.

> 2 但願上帝我許父親，搭主耶穌基督，賜落恩惠平安畀爾許。

·3 Coh-tsæn Zông-ti, ngô-he Cü Yia-su Kyi-toh-keh Vu-ts'ing, ze-ü Kyi-toh yi-kying ze t'in-zông yiang-yiang joh-ü ling-keh foh-ky'i coh-foh ngô-he;

> 3 祝讚上帝，我許主耶穌基督個父親，在於基督已經在天上樣樣屬於靈個福氣祝福我許；

·4 ziang Ge jong zao t'in-di ts-zin ze-ü Kyi-toh yüong zing-e kæn-shün ngô-he, hao ze Ge min-zin tso sing-zin m u-tin-keh nying:

> 4 像渠從造天地之前在於基督用仁愛揀選我許，好在渠面前做聖善無污點個人：

·5 tsiao Ge su hwön-hyi-keh ts-i yü-sin lih-ding ngô-he, k'ao-djôh Yia-su Kyi-toh, hao tso Ge-z-keh nyi-ts,

> 5 照渠所歡喜個旨意預先立定我許，靠着耶穌基督，好做渠自個義子，

·6 iao peh Ge yüong-wa-keh eng-yü teh-djôh tsæn-mi: keh eng-yü ze-ü Ge ts'ing-e-keh N-ts s-peh ngô-he.

> 6 要畀渠榮華個恩惠得着讚美：箇恩惠在於渠親愛個兒子賜畀我許。

·7 Ngô-he ze-ü Ge, k'ao Ge-keh hyüih bi c'ü-joh, ziu-z ze-keh sô-min, tsiao Ge fu-coh-keh eng-yü,

> 7 我許在於渠，靠渠個血被取贖，就是罪個赦免，照渠富足個恩惠，

·8 Ge z kah-nga s-peh ngô-he peh ngô-he yiu ih-ts'ih ts'ong-ming teh kyin-sih,

> 8 渠是格外賜畀我許畀我許有一切聰明搭見識，

·9 yi-kying peh ngô-he hyiao-teh Ge ao-miao ts-i, tsiao Ge-z su cong-i su lih-ding,

> 9 已經畀我許曉得渠奧妙旨意，照渠自所中意所立定，

·10 teng-tao 'æn-gyi ih mön, ziu-z ze t'in-zông di-'ô ih-ts'ih su yiu tu kyü peh Kyi-toh;

> 10 等到限期一滿，就是在天上地下一切所有都歸畀基督；

·11 ze-ü Ge ngô-he ah tso Zông-ti-keh sæn-nyih, z keh-yü tsiao Z-kyi ts-i tsông-kwön væn-pah z-kön, jü Z-keh sing-i, yü-sin ding-tông;

> 11 在於渠我許也做上帝個產業，是箇位照自己旨意掌管凡百事幹，隨自個心意，預先定當；

·12 peh Ge-keh yüong-wa ze-ü ngô-he sin nyiang-vông Kyi-toh cü-ts hao teh-djôh tsæn-mi:

> 12 畀渠個榮華在於我許先仰望基督主子好得着讚美：

·13 ng-he ze-ü Ge kyi-zin t'ing-ku tsing dao-li, kyiu ng-he-keh foh-ing, ze-ü Ge ah siang-sing teh-djôh su ing-hyü-keh Sing-Ling tso ing-tsing,

> 13 爾許在於渠既然聽過真道理，救爾許個福音，在於渠也相信得着所應許個聖靈做印證，

·14 ziu-z ngô-he sæn-nyih-keh tsih-tsiao, teng-tao Zông-ti-keh sæn-nyih bi c'ü-joh, peh Ge-keh yüong-wa hao teh-djôh tsæn-mi.

> 14 就是我許產業個執照，等到上帝個產業被取贖，畀渠個榮華好得着讚美。

·15 YÜ-TS, ngô t'ing-djôh ng-he siang-sing Cü Yia-su teh ts'ing-e cong sing-du-keh sing-sih,

> 15 爲之，我聽着爾許相信主耶穌搭親愛衆聖徒個信息，

·16 ziu yü ng-he kön-zia feh hyih, tao-kao z-'eo kyi-nyin ng-he;

> 16 就爲爾許感謝弗歇，禱告時候記念爾許；

·17 iao ngô-he Cü Yia-su Kyi-toh-keh Zông-ti, keh-yü yüong-wa-keh Vu-ts'ing, s-lôh yiu ts'ong-ming we k'e-dao-keh Sing-Ling peh ng-he hao sih-teh Ge;

> 17 要我許主耶穌基督個上帝，箇位榮華個父親，賜落有聰明會開導個聖靈畀爾許好識得渠；

·18 iao ng-he sing-li-keh ngæn ming-liang, neng-keo hyiao-teh Ge dziao ng-he le yiu zah-m sô-mông, Ge ze-ü sing-du su yiu-keh sæn-nyih yiu zao fu-coh yüong-wa,

> 18 要爾許心裏個眼明亮，能夠曉得渠召爾許來有甚麼奢望，渠在於聖徒所有個產業有{唣}富足榮華，

·19 Ge yü ngô-he siang-sing cü-ts yiu zao do kah-nga neng-kön, tsiao Ge su hyin-c'ih m-gyüong-zing-keh lih-liang,

> 19 渠爲我許相信主子有{唣}大格外能幹，照渠所顯出無窮盡個力量，

·20 ziu-z ze Kyi-toh sing-zông su hyin-c'ih, peh Ge jong s-nying cong-yiang weh-cün-le, yi peh Ge zo ze t'in-zông Z-keh jing-siu-pin,

> 20 就是在基督身上所顯出，畀渠從死人中央活轉來，又畀渠坐在天上自個順手邊，

·21 ze ih-ts'ih kyüing-wông, kwön-fu, neng-kön, gyün-ping, feh-leng kying-si 'ô-si, væn-pah su ts'ing-hwu-keh 'æn-deo ts-zông:

> 21 在一切君王，官府，能幹，權柄，弗論今世下世，凡百所稱呼個銜頭之上：

·22 yi “peh væn-veh tu kyü-voh Ge-keh kyiah-'ô,” [S.8.6.] peh Ge tso væn-veh ts-zông, tso kao-we-keh Deo,

> 22 又“畀萬物都歸服渠個腳下，”畀渠做萬物之上，做教會個頭，

·23 kao-we z Ge-keh kyi-sing, z c'ong-mön væn-veh Cü-ts-keh mön-coh.

> 23 教會是渠個{己}身，是充滿萬物主子個滿足。


## Yf. 2.

> Yf. 2.

**_1 Ngô-he peng-le-keh væn-ts, 4 k'ao-djôh eng-yü z zao væn-ts; 10 zao-c'ih-le yü iao tso hao 'ang-yü; 13 kyi-zin yü Kyi-toh z ts'ing-gying-keh nying feh ing-ke ziang bih-koh nying tso nying, 12 ziang nga-le nying, 19 dæn-z iao teh sing-du tso koh-veng, tso Zông-ti Z-kô-nying._**

> **_1 我許本來個范子，4 靠着恩惠是{唣}范子；10 造出來爲要做好行爲；13 既然爲基督是親近個人弗應該像別國人做人，12 像外來人，19 但是要搭聖徒{佐}國{?分}，做上帝自家人。_**

·1 Ng-he wæ-z yü dzæn-c'ü teh ze-ôh tso s-nying, Zông-ti peh ng-he weh,

> 1 爾許還是爲賺處搭罪惡做死人，上帝畀爾許活，

·2 ng-he su-le ze ze-ôh li-min tso nying, i-jing si-zông-keh fong-joh, deo-voh keh tsông-kwön t'in-k'ong gyün-ping-keh kyüing-wông, ziu-z keh yin-ze hong-yiu feh i-jing cü-ts-keh ling;

> 2 爾許素來在罪惡裏面做人，依順世上個風俗，投服箇掌管天空權柄個君王，就是箇現在哄誘弗依順主子個靈；

·3 yi-zin ngô-he tu ze-nen, ze z-kyi nyüoh-sing-keh s-yüoh tso nying, i-jong nyüoh-sing teh sing-li-keh siang-deo, peng-le z ing-ke ziu nu-ky'i, teh bih-nying ih-yiang:

> 3 以前我許都在內，在自己肉身個私慾做人，依從肉身搭心裏個想頭，本來是應該受怒氣，搭別人一樣：

·4 dæn-z Zông-ti fu-coh-keh z-pe, yü Ge zih-feng e-sih ngô-he-keh sing,

> 4 但是上帝富足個慈悲，爲渠十分愛惜我許個心，

·5 ngô-he yü ze-nyih tso s-nying, peh ngô-he teh Kyi-toh jü-de weh, (ng-he z k'ao-djôh eng-yü teh kyiu),

> 5 我許爲罪孽做死人，畀我許搭基督聚隊活，（爾許是靠着恩惠搭救），

·6 yi ze-ü Kyi-toh Yia-su peh ngô-he teh Ge jü-de nang-ky'i, jü-de zo ze t'in-zông:

> 6 又在於基督耶穌畀我許搭渠聚隊{儜}起，聚隊坐在天上：

·7 iao ze 'eo-le z-si hyin-c'ih Ge kah-nga fu-coh-keh eng-yü, ziu-z ze-ü Kyi-toh Yia-su su s-peh ngô-he-keh z-e:

> 7 要在後來時世顯出渠格外富足個恩惠，就是在於基督耶穌所賜畀我許個慈愛：

·8 ing-yü ng-he z k'ao-djôh eng-yü yü siang-sing teh kyiu; ah feh-z c'ih-ü ng-he z-kyi; z Zông-ti s-peh ng-he:

> 8 因爲爾許是靠着恩惠爲相信得救；也弗是出於爾許自己；是上帝賜畀爾許：

·9 feh-z c'ih-ü 'ang-yü, peh m-nying hao la-t'in.

> 9 弗是出於行爲，畀無人好賴天。

·10 Ngô-he z Ge su zao, ze-ü Kyi-toh Yia-su zao, hao tso hao 'ang-yü; keh z Zông-ti su yü-sin bi hao iao ngô-he z-t'ih tso.

> 10 我許是渠所造，在於基督耶穌造，好做好行爲；箇是上帝所預先備好要我許是{剔}做。

·11 SU-I yüong kyi-lao, yi-zin ng-he ze-ü nyüoh-sing tso bih-koh nying, sön yiu tsiu-keh-li cü-ts z nyüoh-sing-zông yüong siu 'ang tsiu-keh-li su kông z m tsiu-keh-li, —

> 11 所以用記牢，以前爾許在於肉身做別國人，算有周割禮主子是肉身上用手行周割禮所講是無周割禮，——

·12 iao kyi-teh ng-he keh z-'eo z m Kyi-toh, teh Yi-seh-lih koh-veng feng-k'e, teh keh-sih ing-hyü-keh iah m-veng, 'ao-vu sô-mông, ze si-zông m-yiu Zông-ti.

> 12 要記得爾許箇時候是無基督，搭以色列國{?分}分開，搭箇些應許個約無分，毫無奢望，在世上無有上帝。

·13 Ng-he ze-ü Kyi-toh Yia-su yi-zin z tsang-yün-keh nying, yin-ze k'ao-djôh Kyi-toh-keh hyüih yi-kying ts'ing-gying.

> 13 爾許在於基督耶穌以前是爭遠個人，現在靠着基督個血已經親近。

·14 Ge z ngô-he-keh 'O-z-nying, yi-kying peh liang-'ô 'eh-z-yü-ih, ts'ah-gao tông-cong kah-k'e-keh ts'iang-li,

> 14 渠是我許個和事人，已經畀兩下合而爲一，拆爻當中隔開個槍籬，

·15 ze-ü Z-keh nyüoh-sing fi-gao keh ün-dziu, ziu-z tsiao shü su sia-lôh-keh leh-li; hao ze-ü Ge-z zao keh liang-ke tso ih-ke ts'oh-sing-keh nying, peh ge 'o-hao;

> 15 在於自個肉身廢爻箇冤仇，就是照書所寫落個律例；好在於渠自造箇兩個做一個簇新個人，畀渠和好；

·16 yi hao ze-ü zih-z-kô mih-gao keh ün-dziu, peh liang-'ô yü zih-z-kô hao zing yü ih-t'i, teh Zông-ti 'o-hao:

> 16 又好在於十字架滅爻箇冤仇，畀兩下爲十字架好成爲一體，搭上帝和好：

·17 Ge le djün 'o-bing-keh foh-ing peh ng-he yün-hyiang nying teh gying-di nying t'ing:

> 17 渠來傳和平個福音畀爾許遠向人搭近地人聽：

·18 ing-yü ngô-he liang-'ô, k'ao Ge, ze-ü ih-ke Sing-Ling, tu hao ts'ing-gying Vu-ts'ing.

> 18 因爲我許兩下，靠渠，在於一個聖靈，都好親近父親。

·19 Su-i, ng-he feh tse sön z nga-le nying c'ih-meng nying, z teh sing-du tso koh-veng, Zông-ti z-kô-nying,

> 19 所以，爾許弗再算是外來人出門人，是搭聖徒佐國{?分}，上帝自家人，

·20 Ky'i-zao ze s-du sin-ts-nying-keh di-kyi-zông, Yia-su Kyi-toh Z-kyi tso oh kôh zih-deo,

> 20 起造在使徒先知人個地基上，耶穌基督自己做屋角石頭，

·21 jün-t'e oh-yü tu ze-ü Ge lin-lôh, djoh-ting kô-zông, zing yü ze-ü Cü-keh sing-din;

> 21 全退屋宇都在於渠聯絡，逐{點}加上，成爲在於主個聖殿；

·22 ze-ü Ge ng-he ah jü-de ky'i-tsing ze-nen, hao ze-ü Sing-Ling tso Zông-ti-keh djü-kyü.

> 22 在於渠爾許也聚隊起進在內，好在於聖靈做上帝個住居。


## Yf. 3.

> Yf. 3.

**_1 Ing-zông ao-miao-keh dao-li, 6 ziu-z bih-koh nying hao teh kyiu. 3 Zông-ti yüong moh-z ts-ying Pao-lo: 8 yi s eng-yü peh ge hao djün keh dao-li. 13 Pao-lo feh iao ge-he yü ge su ziu-keh næn-deo sing-li ky'ih-tæn, 14 Pao-lo gyiu Zông-ti peh ge-he hyiao-teh Yia-su ts'eh-dôh-feh-tao-keh zing-e._**

> **_1 隱藏奧妙個道理，6 就是別國人好得救。3 上帝用默示指引保羅：8 又賜恩惠畀渠好傳箇道理。13 保羅弗要渠許爲渠所受個難頭心裏怯膽，14 保羅求上帝畀渠許曉得耶穌測度弗到個仁愛。_**

·1 Yü-ts ngô Pao-lo, yü ng-he bih-koh nying tso Kyi-toh Yia-su-keh væn-nying, —

> 1 爲之我保羅，爲爾許別國人做基督耶穌個犯人，——

·2 ng-he ziah-z t'ing-djôh Zông-ti yü ng-he su s-peh ngô eng-yü-keh tsih-veng:

> 2 爾許若是聽着上帝爲爾許所賜畀我恩惠個職分：

·3 ziu-z yüong moh-z ts-ying ngô foh-ing ao-miao z-kön, ziang ngô yi-zin liah-liah sia-ku,

> 3 就是用默示指引我福音奧妙事幹，像我以前略略寫過，

·4 (ng-he doh-ku hao hyiao-teh ngô z tsa ming-bah Kyi-toh ao-miao z-kön;)

> 4 （爾許讀過好曉得我是怎明白基督奧妙事幹；）

·5 z vong t'ong-ts zin-de-keh nying ziang yin-ze ze-ü Sing-Ling yüong moh-z ts-ying Ge sing-zin s-du teh sin-ts-nying;

> 5 是朆通知前代個人像現在在於聖靈用默示指引渠聖善使徒搭先知人；

·6 ziu-z, bih-koh nying k'ao-djôh foh-ing ze-ü Kyi-toh hao jü-de tsih-de, jü-de tso ih-t'i-sang, jü-de yiu-veng Zông-ti-keh ing-hyü,

> 6 就是，別國人靠着福音在於基督好聚隊接待，聚隊做一體生，聚隊有份上帝個應許，

·7 Zông-ti yüong Z-keh do lih-liang s eng-yü peh ngô hao tso keh foh-ing-keh ts'a-s.

> 7 上帝用自個大力量賜恩惠畀我好做箇福音個差使。

·8 Ngô ze cong sing-du cong-yiang pi ting si-keh wæ si, Zông-ti wæ we s keh eng-yü peh ngô hao k'e djün Kyi-toh ts'eh-dôh-feh-tao-keh fu-coh peh bih-koh nying;

> 8 我在衆聖徒中央比頂細個還細，上帝還會賜箇恩惠畀我好去傳基督測度弗到個富足畀別國人；

·9 yi peh cong-nying ming-bah su ing-zông-keh ao-miao, ziu-z jong zao t'in-di yi-le ze-ü yüong Yia-su Kyi-toh zao-zing væn-veh-keh Zông-ti su ing-zông;

> 9 又畀衆人明白所隱藏個奧妙，就是從造天地以來在於用耶穌基督造成萬物個上帝所隱藏；

·10 peh ze t'in-zông yiu tsiah-yü yiu gyün-ping-keh, yin-ze ze-ü kao-we hao hyiao-teh Zông-ti ih-ts'ih-keh ts'ong-ming,

> 10 畀在天上有爵位有權柄個，現在在於教會好曉得上帝一切個聰明，

·11 z tsiao Ge ze-ü ngô-he Cü Kyi-toh Yia-su üong-ku su ding-keh ts-i:

> 11 是照渠在於我許主基督耶穌永古所定個旨意：

·12 ze-ü Ge ngô-he yü siang-sing Ge, hao fông-tæn hao fông-sing ts'ing-gying T'in-Vu.

> 12 在於渠我許爲相信渠，好放膽好放心親近天父。

·13 Su-i ngô gyiu ng-he hyiao mông ngô yü ng su ziu-keh næn-deo sing-li ky'ih-tæn; keh næn-deo z ng-he-keh yüong-wa. —

> 13 所以我求爾許{=休要}望我爲爾所受個難頭心裏怯膽；箇難頭是爾許個榮華。——

·14 Yü-ts ngô kyiah-kw'e-deo gyü-lôh ze ngô-he Cü Yia-su Kyi-toh Vu-ts'ing-keh min-zin,

> 14 爲之我腳盔頭跪落在我許主耶穌基督父親個面前，

·15 ziu-z t'in-zông di-zông 'eh-kô tu jong Ge teh-djôh ming-deo,

> 15 就是天上地上合家都從渠得着名頭，

·16 gyiu Ge tsiao Ge-z fu-coh-keh yüong-wa s-peh ng-he li-min-keh nying we bi Ge-keh Sing-Ling zih-feng kyin-ku;

> 16 求渠照渠自富足個榮華賜畀爾許裏面個人會被渠個聖靈十分堅固；

·17 peh ng-he yiu siang-sing hao peh Kyi-toh djü ze ng-he sing-li; yi peh ng-he yiu zing-e-keh keng-deo cong-teh sing, ge ziang-kyiah ts'i-teh-lao;

> 17 畀爾許有相信好畀基督住在爾許心裏；又畀爾許有仁愛個根頭種得深，渠牆腳砌得牢；

·18 hao teh cong sing-du neng-keo nyih-lao neng-keo sih-teh Kyi-toh ts'eh-dôh-feh-tao-keh zing-e z zao kw'eh, zao dziang, zao sing, zao kao;

> 18 好搭衆聖徒能夠捏牢能夠識得基督測度弗到個仁愛是{唣}闊，{唣}長，{唣}深，{唣}高；

·19 z-t'ih peh ng-he c'ong-mön zing-ts teh-djôh Zông-ti ih-ts'ih-keh mön-coh.[^3-19]

> 19 是{剔}畀爾許充滿甚至得着上帝一切個滿足。

·20 Yin-ze keh-yü Zông-ti tsiao Ge ze ngô-he sing-li su hyin-c'ih-keh neng-kön, neng-keo kah-nga ku-yü ngô-he-keh tao-kao ngô-he-keh sing-nyün t'ih tso,

> 20 現在箇位上帝照渠在我許心裏所顯出個能幹，能夠格外過于我許個禱告我許個心願{剔}做，

·21 dæn-nyün yüong-wa ze kao-we-li, ze-ü Kyi-toh Yia-su, si-si-de-de üong-yün kyü peh Ge. Ô-meng.

> 21 但願榮華在教會裏，在於基督耶穌，世世代代永遠歸畀渠。亞門。


## Yf. 4.

> Yf. 4.

**_1 Pao-lo ky'ün ge-he jü-de 'o-moh, 7 kông Zông-ti s kôh-yiang 11 eng-s peh nying, hao peh kao-we 13 zing-ziu teh-'ang, 16 yi ze-ü Kyi-toh do-ky'i-le. 18 Ky'ün ge-he li-k'e bih-koh nying-keh we-u z-kön, 24 tsiah-ky'i sing-keh nying, 25 tön-gao hông-wa, 29 teh ih-ts'ih feh hao shih-wa._**

> **_1 保羅勸渠許聚隊和睦，7 講上帝賜各樣 11 恩賜畀人，好畀教會 13 成就德行，16 又在於基督大起來。18 勸渠許離開別國人個穢污事幹，24 着起新個人，25 斷爻謊話，29 搭一切弗好說話。_**

·1 NGÔ su-i, ze-ü Cü tso væn-nying, ky'ün ng-he yüong 'eh-djôh ng-he dziao-le-keh ming-veng tso nying,

> 1 我所以，在於主做犯人，勸爾許用合着爾許召來個名分做人，

·2 yüong ih-ts'ih ky'in-hyü, weng-ziu, zing-ne, zeng e-sih sing jü-de kw'ön-shü;

> 2 用一切謙虛，溫柔，忍耐，存愛惜心聚隊寬恕；

·3 yüong 'o-bing lin-lôh, gyih-lih siu-lao Sing-Ling su 'eh-z-yü-ih.

> 3 用和平聯絡，極力守牢聖靈所合而爲一。

·4 Kyi-sing tsih-yiu ih-ke, Sing-Ling tsih-yiu ih-ke, ziang ng-he dziao-le-keh sô-mông ah tsih-yiu ih-ke;

> 4 {己}身只有一個，聖靈只有一個，像爾許召來個奢望也只有一個；

·5 Cü tsih-yiu ih-yü, siang-sing tsih-yiu ih-ke, si-li tsih-yiu ih-ke.

> 5 主只有一位，相信只有一個，洗禮只有一個。

·6 Zông-ti, cong-nying-keh Vu-ts'ing, ah tsih-yiu ih-yü, Ge z kwön-li cong-nying, c'ong-mön cong-nying, yi djü ze ng-he cong-nying-keh sing li-min.

> 6 上帝，衆人個父親，也只有一位，渠是管理衆人，充滿衆人，又住在爾許衆人個心裏面。

·7 Dæn-z ngô-he kôh-nying tu yiu ge-z-keh eng-yü teh-djôh, z tsiao Kyi-toh su s-peh ngô-he-keh feng-ts'eng.

> 7 但是我許各人都有渠自個恩惠得着，是照基督所賜畀我許個分寸。

·8 Su-i Sing-shü kông, “Ge sing-zông t'in, lo-liah hyü-to dziu-dih, s-lôh eng-sông peh nying.” [S.68.18.]

> 8 所以聖書講，“渠升上天，虜掠許多仇敵，賜落恩賞畀人。”

·9 Kông Ge “sing-zông,” ky'i feh-z ts-tin Ge sin kông-lôh di-'ô?

> 9 講渠“升上，”豈弗是指點渠先降落地下？

·10 Keh-yü kông-lôh-keh, Ge ah z sing-zông ze ih-ts'ih t'in-keh zông-deo, hao c'ong-mön væn-veh.

> 10 箇位降落個，渠也是升上在一切天個上頭，好充滿萬物。

·11 Ge su s-lôh, yiu tso s-du; yiu tso sin-ts-nying; yiu djün foh-ing; yiu tso moh-s; tso kao-s;

> 11 渠所賜落，有做使徒；有做先知人；有傳福音；有做牧師；做教師；

·12 hao peh sing-du jün-bi, tso kao-we ts'a-s, kô-zông Kyi-toh-keh kyi-sing:

> 12 好畀聖徒全備，做教會差使，加上基督個{己}身：

·13 teng-tao ngô-he dong-sing-'eh-i tu siang-sing, tu sih-teh Zông-ti-keh N-ts, hao zing yü ih-ke wön-jün-keh nying, ge jün-bi-keh veng-liang ziu-z Kyi-toh-keh mön-coh:

> 13 等到我許同心合意都相信，都識得上帝個兒子，好成爲一個完全個人，渠全備個分量就是基督個滿足：

·14 peh ngô-he yi-'eo fe tse tso siao-nying, bi ih-ts'ih zia-kao-keh fong-ky'i p'iao-dong dông-le-dông-k'e, ziu nying-keh kyü-kyi, 'æn-lôh ky'i-p'in ts'ô-lu-keh ôh-kyi;

> 14 畀我許以後{=弗會}再做小人，被一切邪教個風氣飄動盪來盪去，受人個詭計，陷落欺騙岔路個惡計；

·15 dæn-z zeng zing-e-keh sing siu-lao tsing dao-li, hao djoh-ting do-ky'i-le, yiang-yiang z-kön teh ngô-he-keh Deo, Kyi-toh, jü-de 'eh-le;

> 15 但是存仁愛個心守牢真道理，好逐{點}大起來，樣樣事幹搭我許個頭，基督，聚隊合來；

·16 mön-sing k'ao Ge tu lin-lôh kyin-ku, yiu ih-ts'ih kying-lôh su yüing-dong-keh ze-neng, kôh ts-t'i tsiao z-keh feng-ts'eng teh-djôh neng-kön, peh kyi-sing djoh-ting kô-zông, hao zing-ziu zing-e-keh teh-'ang.

> 16 滿心靠渠都聯絡堅固，有一切經絡所運動個才能，各肢體照自個分寸得着能幹，畀{己}身逐{點}加上，好成就仁愛個德行。

·17 SU-I, ngô teh ng-he kông, yi ze-ü Cü ky'ün ng-he, feh-k'o tse ziang gyi-yü bih-koh nying t'ih tso, ge-he tso nying z i-jing z-kyi hyü-vông-keh sing,

> 17 所以，我搭爾許講，又在於主勸爾許，弗可再像其餘別國人{剔}做，渠許做人是依順自己虛妄個心，

·18 ge-he hyüong-cong tu z heh-ön; yü ge-he-keh mong-tong teh ngang-sing-dziang, Zông-ti su s-lôh-keh weh-ming ih-ting m-veng;

> 18 渠許胸中都是黑暗；爲渠許個懵懂搭硬心腸，上帝所賜落個活命一{點}無分；

·19 ge-he z m lin-ts', 'eo z-keh s-yüoh, we zeng t'ön-sing tso ih-ts'ih we-u z-kön.

> 19 渠許是無廉恥，{候}自個私慾，會存貪心做一切穢污事幹。

·20 Dæn-z ng-he 'ôh-zih Kyi-toh cü-ts, tsong feh-z t'ih væn-ts;

> 20 但是爾許學習基督主子，總弗是{剔}范子；

·21 ng-he ko-zin t'ing-djôh Ge, ze-ü Ge ziu kao-hyüing, ziu-z ze-ü Yia-su su yiu-keh tsing dao-li:

> 21 爾許果然聽着渠，在於渠受教訓，就是在於耶穌所有個真道理：

·22 z kao ng-he iao t'eh-gao keh lao 'ang-yü-keh gyiu-nying, ziu-z zeng mi-'oh-keh s-yüoh, z wa-gao z;

> 22 是教爾許要脫爻箇老行爲個舊人，就是存迷惑個私慾，自壞爻自；

·23 li-min-keh ling-sing iao wön-ku,

> 23 裏面個靈性要換過，

·24 tsiah-ky'i keh ts'oh-sing-keh nying, yiu tsing-sing-keh kong-nyi teh ts'ing-kyih tsiao Zông-ti su zao.

> 24 着起箇簇新個人，有真心個公義搭清潔照上帝所造。

·25 Su-i yüong tön-gao hông-wa, kôh-nying iao teh ling-sô kông lao-zih shih-wa: ing-yü ngô-he tu z ih-ke sing-zông-keh ts-t'i.

> 25 所以用斷爻謊話，各人要搭鄰舍講老實說話：因爲我許都是一個身上個肢體。

·26 “Ng-he dong-nu, feh-k'o væn-ze:” [S.4.4.] feh-k'o sang-ky'i tao nyih-deo lôh-sæn:

> 26 “爾許動怒，弗可犯罪：”弗可生氣到日頭落山：

·27 ah hyiao peh mo-kyü teh-djôh kyi-we.

> 27 也{=休要}畀魔鬼得着機會。

·28 T'eo-dao cü-ts feh-k'o tse t'eo: neng-ts lao-loh ts'ing-siu tso kwe-kyü sang-weh, hao tsiu-tsi ky'üih-siao cü-ts.

> 28 偷盜主子弗可再偷：寗之勞碌親手做規矩生活，好賙濟缺少主子。

·29 Ih-ts'ih feh hao shih-wa tu feh-k'o c'ih-k'eo, iao kông væn-pah 'eh-djôh nying yüong-dziang zing-ziu teh-'ang-keh hao wa, peh t'ing-keh cü-ts teh-djôh eng-yü.

> 29 一切弗好說話都弗可出口，要講凡百合着人用場成就德行個好話，畀聽個主子得着恩惠。

·30 Ts'ih feh-k'o peh Zông-ti-keh Sing-Ling tæn iu-zeo, ng-he yi-kying tsih-ziu Ge tso ing-tsing teng-tao c'ü-joh-keh nyih-ts.

> 30 切弗可畀上帝個聖靈擔憂愁，爾許已經接受渠做印證等到取贖個日子。

·31 Væn-pah ün-'eng, sang-ky'i, fæh-nu, tsang-nao, hyü-pông, teh ih-ts'ih ôh-doh, tu ing-ke tön-gao:

> 31 凡百怨恨，生氣，發怒，爭鬧，毀謗，搭一切惡毒，都應該斷爻：

·32 iao jü-de 'o-moh, zeng ts'eh-ing-ts-sing, liang-'ô sô-min, ziang Zông-ti ze-ü Kyi-toh sô-min ng-he.

> 32 要聚隊和睦，存惻隱之心，兩下赦免，像上帝在於基督赦免爾許。


## Yf. 5.

> Yf. 5.

**_1 Ky'ün ge zeng zing-e-keh sing, 3 iao li-yün kæn-ying, 4 teh ih-ts'ih we-u z-kön, 7 feh iao teh tsôh-ôh cü-ts yiu-veng, 15 iao kying-zing tso nying, 18 ing-ke bi Sing-Ling c'ong-mön, 22 ts'i-ts-keh ming-veng, 26 dziang-fu ing-ke e-sih ge ts'i-ts, 32 ziang Kyi-toh e-sih Ge-keh kao-we._**

> **_1 勸渠存仁愛個心，3 要離遠姦淫，4 搭一切穢污事幹，7 弗要搭作惡主子有份，15 要謹慎做人，18 應該被聖靈充滿，22 妻子個名分，26 丈夫應該愛惜渠妻子，32 像基督愛惜渠個教會。_**

·1 Su-i, ng-he ing-ke 'ôh Zông-ti-keh yiang, ziang Ge ts'ing-e-keh n-nô;

> 1 所以，爾許應該學上帝個樣，像渠親愛個兒女；

·2 iao zeng zing-e-keh-sing tso nying, ziang Kyi-toh e-sih ngô-he, yü ngô-he sô-c'ih Z-keh sing-ming, hyin-zông peh Zông-ti tso p'eng-hyiang-keh tsi-veh.

> 2 要存仁愛個心做人，像基督愛惜我許，爲我許捨出自個性命，獻上畀上帝做噴香個祭物。

·3 Dæn-z kæn-ying, teh ih-ts'ih we-u, t'ön-sing z-kön, tsiao sing-du-keh ming-veng ze ng-he cong-yiang feh ing-ke kông;

> 3 但是姦淫，搭一切穢污，貪心事幹，照聖徒個名分在爾許中央弗應該講；

·4 ts'iu-wa, lön-wa, hyi-mæn shih-wa, tu feh ing-ke; neng-ts kông coh-zia shih-wa.

> 4 醜話，亂話，戲{頑}說話，都弗應該；寗之講祝謝說話。

·5 Ing-yü ng-he hyiao-teh væn-pah kæn-ying-keh, we-u-keh, sang t'ön-sing, ziu-z pa ngeo-ziang, tu feh neng ze Kyi-toh teh Zông-ti-keh koh teh-djôh sæn-nyih.

> 5 因爲爾許曉得凡百姦淫個，穢污個，生貪心，就是拜偶像，都弗能在基督搭上帝個國得着產業。

·6 Feh-k'o bi bih-ke hyü-hwa shih-wa mi-'oh: yü keh z-kön Zông-ti-keh nu-ky'i z  ling-djôh feh i-jing cü-ts.

> 6 弗可被別個虛花說話迷惑：爲箇事幹上帝個怒氣是臨着弗依順主子。

·7 Su-i feh iao teh ge-he jü-de yiu-veng;

> 7 所以弗要搭渠許聚隊有份；

·8 ng-he su-le z heh-ön, yin-ze ze-ü Cü yiu kwông-ming: ing-ke ziang kwông-ming-keh nying tso-fæh;

> 8 爾許素來是黑暗，現在在於主有光明：應該像光明個人做法；

·9 (ing-yü kwông-ming-keh kyih-ko ziu-z ih-ts'ih liang-zin, kong-nyi, teh zing-zih),

> 9 （因爲光明個結果就是一切良善，公義，搭誠實），

·10 hao bin-c'ih Cü su hwön-hyi z-kön;

> 10 好辨出主所歡喜事幹；

·11 feh iao teh keh-sih heh-ön m dao-dzing-keh 'ang-yü yiu-veng; fæn-cün iao tsah-væh ge;

> 11 弗要搭箇些黑暗無{道}{成}個行爲有份；反轉要責罰渠；

·12 ing-yü ge-he ön-cong su tso z-kön, kông-ky'i ah z 'ôh-nying-siang.

> 12 因爲渠許暗中所做事幹，講起也是惡人相。

·13 Dæn-z væn-pah z-kön, bi tsah-væh, z bi liang-kwông hyin-c'ih: ing-yü væn-pah hyin-c'ih tu z tso liang-kwông.

> 13 但是凡百事幹，被責罰，是被亮光顯出：因爲凡百顯出都是做亮光。

·14 Su-i Ge kông, “Kw'eng-k'e cü-ts, iao sing-cün-le, jong s-nying cong-yiang nang-ky'i; Kyi-toh ziu we kwông-tsiao ng.” [Y.60.1-3.]

> 14 所以渠講，“睏去主子，要醒轉來，從死人中央{儜}起；基督就會光照爾。”

·15 Su-i yüong kying-zing tso nying; feh-k'o ziang nge-beng-keh, iao ziang ts'ong-ming;

> 15 所以用謹慎做人；弗可像呆笨個，要像聰明；

·16 iao ts'ing-ts'-kyi-we tso z-kön, ing-yü nyih-ts z hyüong-ôh.

> 16 要趁此機會做事幹，因爲日子是兇惡。

·17 Su-i feh-k'o tso nge-beng nying, ing-ke ming-bah Cü-keh ts-i.

> 17 所以弗可做呆笨人，應該明白主個旨意。

·18 Feh-k'o ky'üoh-tsiu-cü, keh z peh nying lön-tso, dæn-z ing-ke bi Sing-Ling c'ong-mön;

> 18 弗可喫酒醉，箇是畀人亂做，但是應該被聖靈充滿；

·19 jü-de kông-kông sing-s, tsæn-mi s, teh ling-miao-keh ko, k'eo ts'ông, sing tsæn-mi Cü;

> 19 聚隊講講聖詩，讚美詩，搭靈妙個歌，口唱，心讚美主；

·20 yü væn-pah z-kön, k'ao ngô-he Cü Yia-su Kyi-toh-keh ming-deo, z-k'eh kön-zia Vu-ts'ing Zông-ti.

> 20 爲凡百事幹，靠我許主耶穌基督個名頭，時刻感謝父親上帝。

·21 Iao zeng p'ô-gyü Zông-ti-keh sing, jü-de jing-voh.

> 21 要存怕懼上帝個心，聚隊順服。

·22 Ng-he ts'i-ts, iao voh-z z-keh dziang-fu, teh voh-z Cü ih-yiang.

> 22 爾許妻子，要服事自個丈夫，搭服事主一樣。

·23 Ing-yü dziang-fu z ts'i-ts-keh deo, ziang Kyi-toh z kao-we-keh Deo, Ge ah z kyi-sing-keh Kyiu-cü.

> 23 因爲丈夫是妻子個頭，像基督是教會個頭，渠也是{己}身個救主。

·24 Ziang kao-we voh-z Kyi-toh, ts'i-ts ah ing-ke yiang-yiang voh-z z-keh dziang-fu.

> 24 像教會服事基督，妻子也應該樣樣服事自個丈夫。

·25 Ng-he dziang-fu, iao e-sih ng-keh ts'i-ts, ziang Kyi-toh e-sih kao-we, yü ge sô-c'ih Z-keh sing-ming;

> 25 爾許丈夫，要愛惜爾個妻子，像基督愛惜教會，爲渠捨出自個性命；

·26  iao yüong dao-li teh shü si ge kön-zing, ts'ing-kyih ge,

> 26 要用道理搭水洗渠乾淨，清潔渠，

·27 hao peh ge gyi ze Z-keh min-zin tso ih-ke yiu kwông-ts'e-keh kao-we, m-yiu tsih-le tseo-u; iao peh ge sing-zin m-u-tin.

> 27 好畀渠徛在自個面前做一個有光彩個教會，無有{跡}{癗}皺{塢}；要畀渠聖善無污點。

·28 Dziang-fu ing-ke e-sih ts'i-ts, ziang z-keh kyi-sing. E-sih ts'i-ts ziu-z e-sih z-kyi:

> 28 丈夫應該愛惜妻子，像自個{己}身。愛惜妻子就是愛惜自己：

·29 jong m-yiu nying ky'i z-keh kyi-sing; tsong we pao-yiang ge, teh Cü pao-yiang kao-we ih-yiang:

> 29 從無有人氣自個{己}身；總會保養渠，搭主保養教會一樣：

·30 ing-yü ngô-he z Cü sing-zông-keh ts-t'i, Ge-keh kweh-deo teh nyüoh.

> 30 因爲我許是主身上個肢體，渠個骨頭搭肉。

·31 “Su-i ih-ke nying hao li-k'e vu-meo, ts'ing-gying ge ts'i-ts; liang-ke zing-yü ih-t'i.” [Ts.2.24.]

> 31 “所以一個人好離開父母，親近渠妻子；兩個成爲一體。”

·32 Keh z-kön z ting ao-miao: ngô su kông z ts-tin Kyi-toh teh kao-we.

> 32 箇事幹是頂奧妙：我所講是指點基督搭教會。

·33 Dæn-z ng-he kôh-nying tu yüong e-sih ts'i-ts teh z-kyi ih-yiang; ts'i-ts ah yüong kying-djong ge dziang-fu.

> 33 但是爾許各人都用愛惜妻子搭自己一樣；妻子也用敬重渠丈夫。


## Yf. 6.

> Yf. 6.

**_1 N-nô ing-ke tsa-sang de vu-meo, 5 nu-boh iao tsa-sang i cü-nying-kô. 10 Tso nying ze-si k'o-pi kao-tsin, 12 fi-tæn teh nyüoh-sing teh hyüih-ky'i-keh, ah teh ling-keh dziu-dih kao-tsin. 13 Siang-sing nying-keh jün-fu kw'e-kæh, 18 tsa-sang iao yüong ge. 21 Ts'ing-tsæn T'e-kyi-ku._**

> **_1 兒女應該怎生待父母，5 奴僕要怎生依主人家。10 做人在世可比交戰，12 非單搭肉身搭血氣個，也搭靈個仇敵交戰。13 相信人個全副盔甲，18 怎生要用渠。21 稱讚推基古。_**

·1 TSO n-nô, yüong ze-ü Cü i-jing z-keh vu-meo: keh z ing-ke.

> 1 做兒女，用在於主依順自個父母：箇是應該。

·2 “Yüong hao-kying ng-keh vu-meo,” (keh z deo-ih diao yiu ing-hyü-keh ka-ming),

> 2 “用孝敬爾個父母，”（箇是頭一條有應許個誡命），

·3 peh ng ze-si tso nying jing-liu dziang-ming.” [C.20.12;Sm.5.16.]

> 3 畀爾在世做人順溜長命。”

·4 Tso pang-keh, feh-k'o kyih n-nô sang-ky'i; iao yüong Cü-keh kao-hyüing teh kying-ka fu-yiang ge.

> 4 做伯個，弗可激兒女生氣；要用主個教訓搭警戒撫養渠。

·5 Tso nu-boh-keh, yüong kying-zing p'ô-gyü tsing-sing i-jing tsiao nyüoh-sing tso ng-he cü-nying-kô, teh i-jing Kyi-toh ih-yiang;

> 5 做奴僕個，用謹慎怕懼真心依順照肉身做爾許主人家，搭依順基督一樣；

·6 feh-k'o ziang ngæn-zin-hwa t'ao nying hwön-hyi t'ih voh-z, iao ziang Kyi-toh-keh nu-boh ih-sing zing-nyün i Zông-ti-keh ts-i;

> 6 弗可像眼前花討人歡喜{剔}服事，要像基督個奴僕一心情願依上帝個旨意；

·7 iao kön-sing voh-z cü-nying-kô, feh ziang voh-z nying, ziang voh-z Cü:

> 7 要甘心服事主人家，弗像服事人，像服事主：

·8 ing-yü ng-he hyiao-teh kôh-nying su tso hao z-kön, feh-leng tso nu-boh feh tso nu-boh, tu we teh-djôh Cü-keh pao-ing.

> 8 因爲爾許曉得各人所做好事幹，弗論做奴僕弗做奴僕，都會得着主個報應。

·9 Wæ-yiu ng-he tso cü-nying-kô de nu-boh, ah ing-ke z-t'ih; feh-k'o si ge: ing-yü hyiao-teh ng-he z-kyi yiu ih-ke Cü-nying-kô ze t'in-zông; Ge z 'ao-vu p'in-ky'üoh.

> 9 還有爾許做主人家待奴僕，也應該是{剔}；弗可❓渠：因爲曉得爾許自己有一個主人家在天上；渠是毫無偏曲。

·10 TSONG-Z-NYIN-TS, ngô-keh hyüong-di, ng-he ze-ü Cü, k'ao-djôh Ge do lih-liang, yüong kông-gyiang.

> 10 總而言之，我個兄弟，爾許在於主，靠着渠大力量，用剛強。

·11 Iao tsiah-ky'i Zông-ti-keh jün-fu kw'e-kæh, peh ng hao gyi-lao, ti-tông mo-kyü-keh ôh-kyi.

> 11 要着起上帝個全副盔甲，畀爾好徛牢，抵擋魔鬼個惡計。

·12 Ing-yü ngô-he kao-tsin feh-z teh yiu nyüoh-sing yiu hyüih-ky'i-keh, z teh yiu tsiah-yü, yiu gyün-ping, heh-ön z-si-keh kyüing-wông, k'ong-cong-keh ôh-kyü.

> 12 因爲我許交戰弗是搭有肉身有血氣個，是搭有爵位，有權柄，黑暗時世個君王，空中個惡鬼。

·13 Su-i iao p'e-kwa Zông-ti-keh jün-fu  kw'e-kæh, peh ng-he ze hyüong-ôh-keh nyih-ts neng-keo ti-tông, ih-ts'ih z-kön zing-kong ts-'eo ning-gyiu gyi-lao.

> 13 所以要配掛上帝個全副盔甲，畀爾許在兇惡個日子能夠抵擋，一切事幹成功之後仍舊徛牢。

·14 Su-i yüong gyi-lao, ng-he iao kyi zing-zih tông kyi-iao-ta, hyüong-deo tsiah-ky'i kong-nyi tông wu-sing-kying,

> 14 所以用徛牢，爾許要繫誠實當繫腰帶，胸頭着起公義當護心鏡，

·15 kyiah yüong 'o-bing-keh foh-ing yü-bi tông 'a tsiah;

> 15 腳用和平個福音預備當鞋着；

·16 tse kô siang-sing tông deng-ba, peh ng hao næh-u keh ôh-keh cü-ts ih-ts'ih-keh ho-tsin.

> 16 再加相信當籐牌，畀爾好捺烏箇惡個主子一切個火箭。

·17 Deo-zông yüong kyiu-sing tông t'ih-mao, k'ô Sing-Ling-keh pao-kyin, ziu-z Zông-ti-keh dao-li:

> 17 頭上用救星當{鐵}帽，揢聖靈個寶劍，就是上帝個道理：

·18 iao yüong ih-ts'ih-keh tao-kao, gyiu-k'eng, ze-ü Sing-Ling z-k'eh tao-kao; ping-ts'ia iao kying-sing, zeng dziang-yün-ts-sing, de cong sing-du gyiu-gyiu,

> 18 要用一切個禱告，求懇，在於聖靈時刻禱告；幷且要警醒，存長遠之心，待衆聖徒求求，

·19 wæ-yiu de ngô gyiu-gyiu, peh ngô hao teh-djôh k'eo-ze, hao fông-tæn k'e-k'eo hyin-c'ih foh-ing-keh ao-miao,

> 19 還有待我求求，畀我好得着口才，好放膽開口顯出福音個奧妙，

·20 ngô z yü ge tso ky'ing-ts'a, bi t'ih-lin so-lao; peh ngô fông-tæn kông, tsiao ngô su ing-ke kông.

> 20 我是爲渠做欽差，被鐵鏈鎖牢；畀我放膽講，照我所應該講。

·21 Ng-he iao hyiao-teh ngô nying z tsa-sang, T'e-kyi-ku tu we teh ng kông; ge z ngô-he ts'ing-e-keh hyüong-di, ze-ü Cü tso cong-sing-keh ts'a-s:

> 21 爾許要曉得我人是怎生，推基古都會搭爾講；渠是我許親愛個兄弟，在於主做忠心個差使：

·22 ngô dih-di ts'a ge tao ng-he su-ze le, peh ng-he hao hyiao-teh ngô-he z-kön, yi hao ön-yü ng-he-keh sing.

> 22 我特地差渠到爾許所在來，畀爾許好曉得我許事幹，又好安慰爾許個心。

·23 Dæn-nyün Vu-ts'ing Zông-ti, teh Cü Yia-su Kyi-toh, s-lôh bing-ön, zing-e, teh siang-sing, peh cong hyüong-di.

> 23 但願父親上帝，搭主耶穌基督，賜落平安，仁愛，搭相信，畀衆兄弟。

·24 Dæn-nyün eng-yü ling-djôh væn-pah zing-sing e-kying ngô-he Cü Yia-su Kyi-toh cü-ts. Ô-meng.

> 24 但願恩惠臨着凡百盡心愛敬我許主耶穌基督主子。亞門。



------
[^3-19]: 原書 3-18 節，3-19 節是連在一起的，並以“18, 19”開頭。




