
# S-DU PAO-LO SIA PEH FI-LIH-PI NYING KEH SHÜ-SING.

> 使徒保羅寫畀腓立比人個書信


## Fl. 1.

> Fl. 1.

**_1 Pao-lo kön-zia Zông-ti, yü ge-he teh ge ze k'u-næn ts-cong jü-de yiu-veng, 9 me-nyih gyiu Zông-ti kô eng-yü peh ge-he; 12 yü ge ze Lo-mô su p'ong-djôh-keh wæn-næn, foh-ing yiu dao-dzing, 21 wæ-z s weh, ge z sing-nyün kyü yüong-wa peh Zông-ti, 27 ky'ün ge dong-sing-yih-lih tso z-kön, 28 tsao-næn feh iao hôh._**

> **_1 保羅感謝上帝，爲渠許搭渠在苦難之中聚隊有份，9 每日求上帝加恩惠畀渠許；12 爲渠在羅馬所碰着個患難，福音有{道}{成}，21 還是死活，渠是心願歸榮華畀上帝，27 勸渠同心協力做事幹，28 遭難弗要{嚯}。_**

·1 YIA-SU Kyi-toh-keh nu-boh, Pao-lo teh Di-mo-t'a, t'ao-sing Fi-lih-pi ze-ü Kyi-toh Yia-su-keh cong sing-du, lin cong kæn-toh teh bæn-z-nying:

> 1 耶穌基督個奴僕，保羅搭提摩太，討信腓立比在於基督耶穌個衆聖徒，連衆監督搭辦事人：

·2 Dæn-nyün Zông-ti ngô-he Vu-ts'ing, teh Cü Yia-su Kyi-toh, s-lôh eng-yü bing-ön peh ng-he.

> 2 但願上帝我許父親，搭主耶穌基督，賜落恩惠平安畀爾許。

·3 NGÔ kyi-nyin ng-he z-'eo ziu z-zông kön-zia ngô-keh Zông-ti,

> 3 我記念爾許時候就時常感謝我個上帝，

·4 tao-kao z-'eo z-zông kao-hying de ng-he cong-nying gyiu,

> 4 禱告時候時常高興代爾許衆人求，

·5 yü ng-he jong deo-ih-nyih ih-dzih tao yin-ze teh djün foh-ing z-kön jü-de yiu-veng;

> 5 爲爾許從頭一日一直到現在搭傳福音事幹聚隊有份；

·6 ing-yü ngô k'ôh-zih siang-sing, keh-yü ze ng-he sing li-min yiu ih-yiang hao z-kön tso ky'i-deo Cü-ts ih-dzih tao Yia-su Kyi-toh-keh nyih-ts pih-ding we zing-kong:

> 6 因爲我確實相信，箇位在爾許心裏面有一樣好事幹做起頭主子一直到耶穌基督個日子必定會成功：

·7 ngô ah ing-ke yü ng-he cong-nying t'ih ts'eng; ing-yü ng-he dziang ze ngô sing-li, feh-leng ngô bi t'ih-lin so-lao, feh-leng bin-leng tsæh-zih foh-ing, tu teh ngô dong hyiang keh eng-yü.

> 7 我也應該爲爾許衆人{剔}忖；因爲爾許長在我心裏，弗論我被鐵鏈鎖牢，弗論辯論紮實福音，都搭我同享箇恩惠。

·8 Zông-ti hao teh ngô tso te-tsing, ngô ze-ü Yia-su Kyi-toh-keh sing-dziang tsa-sang feh hyih s-nyin ng-he cong-nying.

> 8 上帝好搭我做對證，我在於耶穌基督個心腸怎生弗歇思念爾許衆人。

·9 Ngô su gyiu, z iao ng-he-keh zing-e yüih-fæh to-ky'i-le, yiu ts-yü teh ih-ts'ih ts-sih;

> 9 我所求，是要爾許個仁愛越發多起來，有智慧搭一切知識；

·10 peh ng-he we bin-pih hao t'eng; yi we tso nying ts'ing-kyih m-u-tin tao Kyi-toh-keh nyih-ts;

> 10 畀爾許會辨別好{吞}；又會做人清潔無污玷到基督個日子；

·11 yiu k'ao-djôh Yia-su Kyi-toh le kong-nyi-keh ko-ts we kyih meo-zing, hao kyü yüong-wa tsæn-mi peh Zông-ti.

> 11 {?又}靠着耶穌基督來公義個果子會結茂盛，好歸榮華讚美畀上帝。

·12 HYÜONG-DI, ngô iao ng-he hyiao-teh ngô su p'ong-djôh-keh z-kön fæn-cün peh foh-ing kah-nga hying-wông;

> 12 兄弟，我要爾許曉得我所碰着個事幹反轉畀福音格外興旺；

·13 peh ngô-keh t'ih-lin ze-ü Kyi-toh yi-kying hyin-ming peh mön dziao-ding teh gyi-yü cong-nying tu hyiao-teh;

> 13 畀我個鐵鏈在於基督已經顯明畀滿朝廷搭其餘衆人都曉得；

·14 wæ-yiu keh-sih hyüong-di yiu ih-do-pön, yü ngô t'ih-lin ze-ü Cü sing-li kyin-ku, we kah-nga fông-tæn kông dao-li, fe p'ô-gyü.

> 14 還有箇些兄弟有一大半，爲我鐵鏈在於主心裏堅固，會格外放膽講道理，{=弗會}怕懼。

·15 Yiu-sih djün Kyi-toh, z yiu tu-gyi tsang-teo-keh sing; yiu-sih z yiu hao i-s:

> 15 有些傳基督，是有妒忌爭鬥個心；有些是有好意思：

·16 kyih-tông djün Kyi-toh cü-ts, bing-fi yiu zing-zih-keh i-s, z iao kô-ts'eo ngô t'ih-lin-keh k'u-næn:

> 16 結黨傳基督主子，並非有誠實個意思，是要加湊我鐵鏈個苦難：

·17 keh-sih c'ih-ü zing-e, hyiao-teh ngô z yü bin-leng foh-ing sih-lih.

> 17 箇些出於仁愛，曉得我是爲辯論福音設立。

·18 Keh z tsa-sang? feh-leng zao væn-ts, wæ-z tsing-sing kô-i, yiu Kyi-toh djün-k'e; ngô ziu kao-hying, ah tao kyiah we kao-hying.

> 18 箇是怎生？弗論{唣}范子，還是真心假意，有基督傳開；我就高興，也到腳會高興。

·19 Ing-yü ngô hyiao-teh, yü ng-he-keh tao-kao teh Yia-su Kyi-toh-keh Sing-Ling pông-zu ngô, keh z-kön 'eo-le yü ngô yiu kyiu-sing,

> 19 因爲我曉得，爲爾許個禱告搭耶穌基督個聖靈幫助我，箇事幹後來爲我有救星，

·20 tsiao ngô kön-sing su s-ts'eng su sô-mông, ziu-z ngô fe 'ôh-nying-siang, ziang su-zông we fông-tæn, feh-leng weh, feh-leng s, Kyi-toh ze ngô sing-zông ning-gyiu we teh-djôh tseng-kying.

> 20 照我甘心所思忖所奢望，就是我{=弗會}惡人相，像素常會放膽，弗論活，弗論死，基督在我身上仍舊會得着尊敬。

·21 Ing-yü ngô weh z yü Kyi-toh, s z yiu hao-c'ü.

> 21 因爲我活是爲基督，死是有好處。

·22 Ziah-z ze nyüoh-sing weh ngô kong-fu yiu dao-dzing, tsih-z ngô feh hyiao-teh kæn nô ih-yiang.

> 22 若是在肉身活我工夫有{道}{成}，只是我弗曉得揀哪一樣。

·23 Ngô sing-kwa-liang-dziang, sing-siang iao ky'ü-si, hao teh Kyi-toh jü-de; keh z kah-nga hao:

> 23 我❓❓两❓，心想要去世，好搭基督聚隊；箇是格外好：

·24 dæn-z ngô wæ ze nyüoh-sing, yü ng-he kah-nga iao-kying.

> 24 但是我還在肉身，爲爾許格外要緊。

·25 Keh kyi-zin z ngô toh-zih siang-sing, ngô hyiao-teh tsong we ze-teh teh ng-he cong-nying jü-de, hao peh ng-he siang-sing-keh sing kah-nga kô-zông, kô-ts'eo kw'a-lôh;

> 25 箇既然是我篤實相信，我曉得總會在{搭}搭爾許衆人聚隊，好畀爾許相信個心格外加上，加湊快樂；

·26 peh ngô tse tao ng-he su-ze ng-he hao ze-ü Kyi-toh Yia-su kah-nga kao-hying.

> 26 畀我再到爾許所在爾許好在於基督耶穌格外高興。

·27 TSIH iao ng-he-keh 'ang-yü teh Kyi-toh-keh foh-ing siang-'eh: peh ngô 'oh le mông ng-he, 'oh ze bih-c'ü t'ing-djôh ng-he-keh fong-sing, z yiu ih-sing-ih-i gyi-lao, yü su siang-sing-keh foh-ing dong-sing-yih-lih tso z-kön;

> 27 只要爾許個行爲搭基督個福音相合：畀我或來望爾許，或在別處聽着爾許個風聲，是有一心一意徛牢，爲所相信個福音同心協力做事幹；

·28 hyiao yü keh-sih dziu-dih sing-li kying-hôh: keh z ge-he iao mih-vông, ng-he iao teh kyiu, keh hyin-ming-keh bing-kyü ah z c'ih-ü Zông-ti:

> 28 {=休要}爲箇些仇敵心裏驚{嚯}：箇是渠許要滅亡，爾許要得救，箇顯明個憑據也是出於上帝：

·29 ing-yü ng-he yi-kying teh-djôh keh eng-yü, hao yü Kyi-toh fi-tæn siang-sing Ge, ah hao yü Ge ziu næn:

> 29 因爲爾許已經得着箇恩惠，好爲基督非單相信渠，也好爲渠受難：

·30 yin-ze ng-he ah yiu tsang-teo, ziang ng yi-zin mông-djôh ngô, yin-ze t'ing-djôh ngô ih-yiang.

> 30 現在爾許也有爭鬥，像爾以前望着我，現在聽着我一樣。


## Fl. 2.

> Fl. 2.

**_1 Ky'ün ge dong-sing-'eh-i, yüong Kyi-toh-keh pông-yiang ky'ün ge zeng ti-vi-keh sing: 12 ky'ün ge liu-sing tso nying, hao tso si-zông-keh liang-kwông, 16 iao ön-yü ge-he-keh s-du, ing-yü ge z yü-bi peh ge hyüih tông tsi-veh hyin peh Zông-ti. 19 Ge sô-mông ts'a Di-mô-t'a, 25 ts'ing-tsæn Yi-pô-feh-di, kw'a iao ts'a ge tao Fi-lih-pi._**

> **_1 勸渠同心合意，用基督個榜樣勸渠存低微個心：12 勸渠留心做人，好做世上個亮光，16 要安慰渠許個使徒，因爲渠是預備畀渠血當祭物獻畀上帝。19 渠奢望差提摩太，25 稱讚以巴弗提，快要差渠到腓立比。_**

·1 Su-i ze-ü Kyi-toh ziah yiu ky'ün-hwa, yiu zing-e-keh ön-yü, yiu Sing-Ling-keh siang-t'ong, yiu z-pe e-lin-keh sing-dziang,

> 1 所以在於基督若有勸化，有仁愛個安慰，有聖靈個相通，有慈悲哀憐個心腸，

·2 ng-he hao zeng tso-yiang sing-i, tso-yiang zing-e, dong-sing-'eh-i, peh ngô-keh kw'a-lôh hao mön-coh:

> 2 爾許好存{佐}樣心意，{佐}樣仁愛，同心合意，畀我個快樂好滿足：

·3 hyiao zeng tsang-teo-keh sing, siang hyü-hwa yüong-wa; z iao ti-sing-siao-i jü-de t'e-tseng bih-ke hao-jü z-kyi;

> 3 {=休要}存爭鬥個心，想虛花榮華；是要低心小意聚隊推尊別個好如自己；

·4 hyiao kôh-nying tæn kwön z-kyi z-kön, kôh-nying iao ku-djôh bih-ke z-kön.

> 4 {=休要}各人單管自己事幹，各人要顧着別個事幹。

·5 Ng-he sing-li iao zeng Kyi-toh Yia-su-keh sing-i:

> 5 爾許心裏要存基督耶穌個心意：

·6 Ge peng-le yiu Zông-ti-keh ying-ziang, ziu-z teh Zông-ti ih-yiang Ge ah feh sön ku-veng,

> 6 渠本來有上帝個形象，就是搭上帝一樣渠也弗算過分，

·7 dæn-z we hyih-gao Z-keh yüong-wa, zing nu-boh-keh væn-ts le tso nying:

> 7 但是會歇爻自個榮華，成奴僕個范子來做人：

·8 kyi-zin yiu nying-keh væn-ts, yi we Z-kyi ti-vi i-jing zing-ts-ü s, ping-ts'ia s ze zih-z-kô-zông.

> 8 既然有人個范子，又會自己低微依順甚至於死，幷且死在十字架上。

·9 Su-i Zông-ti kyü Ge zông ting kao, peh Ge-keh ming-deo ku-yü væn-pah ming-deo;

> 9 所以上帝舉渠上頂高，畀渠個名頭過于凡百名頭；

·10 peh ze t'in-zông di-zông lin di-ti-'ô-keh, væn-pah kyiah-kw'e-deo tu we ze-ü Yia-su-keh ming-deo gyü-lôh,

> 10 畀在天上地上連地底下個，凡百腳盔頭都會在於耶穌個名頭跪落，

·11 væn-pah k'eo-zih tu we tsiao-nying Yia-su Kyi-toh z Cü, kyü yüong-wa peh Vu-ts'ing Zông-ti.

> 11 凡百口舌都會招認耶穌基督是主，歸榮華畀父親上帝。

·12 Su-i, ngô ts'ing-e hyüong-di, ng-he kyi-zin we z-zông i-jing, fi-tæn ngô ze-teh z-'eo, ziu-z yin-ze ngô vong ze-teh ah iao kah-nga zeng kying-zing p'ô-gyü-keh sing tso-zing ng-keh kyiu-fæh;

> 12 所以，我親愛兄弟，爾許既然會時常依順，非單我在{搭}時候，就是現在我朆在{搭}也要格外存謹慎怕懼個心做成爾個救法；

·13 ing-yü ng-he siang tso, 'oh neng-keo tso, tu z Zông-ti ze ng-he sing-li tso, iao zing-ziu Ge su cong-i-keh ts-i.

> 13 因爲爾許想做，或能夠做，都是上帝在爾許心裏做，要成就渠所中意個旨意。

·14 Ng-he tso væn-pah z-kön hyiao ma-ün, hyiao tsang-leng;

> 14 爾許做凡百事幹{=休要}埋怨，{=休要}爭論；

·15 peh ng-he ze keh zia-ôh be-nyih-keh si-de tso ts'ing-kyih, m-mao-bing, Zông-ti m-p'i-bing-keh n-nô; ng-he hyin-c'ih weh-ming-keh dao-li, ziang si-zông liang-kwông tsiao-djôh ge-he:

> 15 畀爾許在箇邪惡悖逆個世代做清潔，無毛病，上帝無批評個兒女；爾許顯出活命個道理，像世上亮光照着渠許：

·16 peh ngô tao Kyi-toh-keh nyih-ts hao la-t'in, ing-yü ngô vong tseo k'ong-kyiah, kong-fu ah vong lôh-k'ong.

> 16 畀我到基督個日子好賴天，因爲我朆走空腳，工夫也朆落空。

·17 Ng-he siang-sing-keh sing tông tsi-veh vong-z Zông-ti, ngô-keh hyüih ziu-z iao liu-c'ih, ziang tao ze ge zông-min, ngô z hwön-hyi, ah teh ng-he cong-nying jü-de hwön-hyi:

> 17 爾許相信個心當祭物奉事上帝，我個血就是要流出，像倒在渠上面，我是歡喜，也搭爾許衆人聚隊歡喜：

·18 yü keh z-kön ng-he ah ing-ke hwön-hyi, ah ing-ke teh ngô jü-de hwön-hyi.

> 18 爲箇事幹爾許也應該歡喜，也應該搭我聚隊歡喜。

·19 DÆN-Z ngô ze-ü Cü Yia-su sô-mông kw'a ts'a Di-mo-t'a tao ng-he su-ze le, peh ngô hyiao-teh ng-he-keh z-kön sing-li ziu ön-weng.

> 19 但是我在於主耶穌奢望快差提摩太到爾許所在來，畀我曉得爾許個事幹心裏就安穩。

·20 Ing-yü djü ge ts-nga ngô m-yiu dong-sing-keh nying, we tsing-sing kwa-nyin ng-he-keh z-kön.

> 20 因爲除渠之外我無有同心個人，會真心掛念爾許個事幹。

·21 Ing-yü ge tu wa-sön z-keh z-kön, feh kwön Kyi-toh Yia-su z-kön.

> 21 因爲渠都划算自個事幹，弗管基督耶穌事幹。

·22 Ng-he hyiao-teh ge z s-lin-ku, ziang n-ts voh-z pang, teh ngô jü-de djün foh-ing.

> 22 爾許曉得渠是試煉過，像兒子服事伯，搭我聚隊傳福音。

·23 Su-i ngô hyiao-teh z-keh z-kön z tsa-sang, siang lih-k'eh ts'a ge le:

> 23 所以我曉得自個事幹是怎生，想立刻差渠來：

·24 dæn-z ngô ze-ü Cü siang-sing ngô-z ah kw'a iao le.

> 24 但是我在於主相信我自也快要來。

·25 Ngô ts'eng pih iao ts'a Yi-pô-feh-di tao ng su-ze le, ge z ngô hyüong-di, teh pông-siu, dong-de tông-ping, ah tso ng-he-keh ts'a-s kyüong-ing ngô ky'üih-siao;

> 25 我忖必要差以巴弗提到爾所在來，渠是我兄弟，搭幫手，同隊當兵，也做爾許個差使供應我缺少；

·26 ngô su-i ts'a ge, ing-yü ge z ts'ih-sing s-nyin ng-he cong-nying, ting iu-zeo, yü ng-he t'ing-djôh ge yiu bing:

> 26 我所以差渠，因爲渠是切心思念爾許衆人，頂憂愁，爲爾許聽着渠有病：

·27 ge lao-zih sang bing, tsang-ting s-gao: tsih-z Zông-ti e-lin ge; fi-tæn ge, ah e-lin ngô, sang-teh ngô zeo-zông kô zeo.

> 27 渠老實生病，爭{點}死爻：只是上帝哀憐渠；非單渠，也哀憐我，省得我愁上加愁。

·28 Ngô su-i kah-nga kön-kying ts'a ge le, peh ng-he tse mông-djôh ge yi we kao-hying, ngô-keh iu-zeo ah we siao-ting.

> 28 我所以格外趕緊差渠來，畀爾許再望着渠又會高興，我個憂愁也會少{點}。

·29 Su-i, ng-he ze-ü Cü ing-ke kao-hying tsih-ziu ge; ping-ts'ia yüong kying-djong keh-yiang-ts nying:

> 29 所以，爾許在於主應該高興接受渠；幷且用敬重箇樣子人：

·30 ing-yü ge yü tso Kyi-toh z-kön tsang-ting s, lin z-keh sing-ming tu feh kwön, iao pu-coh ng-he kyüong-ing ngô-keh ky'üih-siao.

> 30 因爲渠爲做基督事幹爭{點}死，連自個性命都弗管，要補足爾許供應我個缺少。


## Fl. 3.

> Fl. 3.

**_1 Ky'ün ge vông-bi tsiu-keh-li-keh kô sin-sang, 4 kông ge-he ziah hao k'ao-djôh leh-fæh-keh kong-nyi, ge-z kah-nga hao tso: 7 dæn-z ge sön tu z zih-peng, z leh-seh, yü sih-teh Kyi-toh, 12 Kông ge-z feh-z jün-bi. 15 Ky'ün ge zeng keh sing-i, 17 'ôh ge yiang, 20 iao liu-sing tso nying, ing-yü ge-he-keh peng-koh ze t'in-zông._**

> **_1 勸渠防備周割禮個假先生，4 講渠許若好靠着律法個公義，渠自格外好做：7 但是渠算都是折本，是垃圾，爲識得基督，12 講渠自弗是全備。15 勸渠存箇心意，17 學渠樣，20 要留心做人，因爲渠許個本國在天上。_**

·1 TSONG-Z-NYIN-TS, ngô hyüong-di, ng-he ze-ü Cü yüong kw'a-lôh. Ngô sia tso-yiang shih-wa peh ng-he, yü ngô m-kao in-væn, yü ng-he z weng-tông.

> 1 總而言之，我兄弟，爾許在於主用快樂。我寫{佐}樣說話畀爾許，于我無告厭煩，于爾許是穩當。

·2 Yüong vông-bi ôh-keo, vông-bi tso fi-li z-kön, vông-bi keh-gao bi-nyüoh cü-ts:

> 2 用防備惡狗，防備做非禮事幹，防備割爻皮肉主子：

·3 ing-yü ngô-he k'ao Sing-Ling voh-z Zông-ti, ze-ü Kyi-toh Yia-su la-t'in, feh k'ao nyüoh-sing, tsing-z ziu tsiu-keh-li cü-ts.

> 3 因爲我許靠聖靈服事上帝，在於基督耶穌賴天，弗靠肉身，真是受周割禮主子。

·4 Ngô feh-zin hao k'ao-djôh nyüoh-sing: ziah-z bih-ke ts'eng k'o-i k'ao nyüoh-sing, ngô z kah-nga k'o-i:

> 4 我弗然好靠着肉身：若是別個忖可以靠肉身，我是格外可以：

·5 ngô di-pæh nyih ziu tsiu-keh-li, z Yi-seh-lih-keh zoh-veng, Bin-ngô-ming-keh ts-p'a, c'ih-ü Hyi-pah-le nying-keh Hyi-pah-le nying; kông-tao leh-fæh, z Fæh-li-se nying;

> 5 我第八日受周割禮，是以色列個族份，便雅憫個支派，出於希伯來人個希伯來人；講到律法，是法利賽人；

·6 kông-tao nyih-sing, z pih-næn kao-we; kông-tao leh-fæh-keh kong-nyi, m-kao hao p'i-bing.

> 6 講到熱心，是逼難教會；講到律法個公義，無告好批評。

·7 Dæn-z keh-sih z-kön yi-zin ngô sön dzæn-deo, ngô yü Kyi-toh yi-kying sön ge zih-peng.

> 7 但是箇些事幹以前我算賺頭，我爲基督已經算渠折本。

·8 Hyüông-ts'ia ih-ts'ih z-kön ngô tu sön zih-peng, yü sih-teh Kyi-toh Yia-su ngô-keh Cü, keh ting iao-kying-keh ts-sih: ngô yü Kyi-toh yi-kying zih-gao væn-pah z-kön, ah peh ge mông ziang leh-seh, peh ngô hao dzæn-tsing Kyi-toh,

> 8 況且一切事幹我都算折本，爲識得基督耶穌我個主，箇頂要緊個知識：我爲基督已經折爻凡百事幹，也畀渠望像垃圾，畀我好賺進基督，

·9 yi hao peh ngô sön ze-ü Ge, feh-z yiu jong leh-fæh le ngô-z-keh kong-nyi, z yü siang-sing Kyi-toh le-keh kong-nyi, z jong Zông-ti le, yü siang-sing teh-djôh:

> 9 又好畀我算在於渠，弗是有從律法來我自個公義，是爲相信基督來個公義，是從上帝來，爲相信得着：

·10 peh ngô hao hyiao-teh Ge, teh Ge weh-cün-le-keh neng-kön, yi hao teh Ge k'u-næn jü-de yiu-veng, teh Ge s-fæh tso-yiang;

> 10 畀我好曉得渠，搭渠活轉來個能幹，又好搭渠苦難聚隊有份，搭渠死法{佐}樣；

·11 'oh-tsia hao kön-tao s-nying tse-weh.

> 11 或者好趕到死人再活。

·12 Bing-fi ngô yi-kying teh-djôh, ah bing-fi ngô yi-kying jün-bi: ngô tsih wæ ze-teh cü-zông, 'oh-tsia hao kön-djôh, yü-ts ngô-z ah yi-kying bi Kyi-toh Yia-su kön-djôh.

> 12 並非我已經得着，也並非我已經全備：我只還在{搭}追上，或者好趕着，爲之我自也已經被基督耶穌趕着。

·13 Hyüong-di, ngô-z feh sön yi-kying kön-djôh: tæn tso ih-yiang, ziu-z feh kwön pe-'eo z-kön, yüong lih hyiang zin cü-gyiu min-zin z-kön,

> 13 兄弟，我自弗算已經趕着：單做一樣，就是弗管背後事幹，用力向前追求面前事幹，

·14 ih-dzih kön-tao lih-piao di-fông, siang teh-djôh Zông-ti ze-ü Kyi-toh Yia-su jong zông-deo dziao-le-keh sông-s.

> 14 一直趕到立標地方，想得着上帝在於基督耶穌從上頭召來個賞賜。

·15 Su-i, ngô-he væn-pah jün-bi cü-ts ing-ke zeng keh sing-i: ziah-z ng-he yiu zah-m bih-yiang sing-i, keh z-kön Zông-ti tsiang-le ah we hyin-c'ih peh ng-he:

> 15 所以，我許凡百全備主子應該存箇心意：若是爾許有甚麼別樣心意，箇事幹上帝將來也會顯出畀爾許：

·16 dæn-z ngô-he su yi-kying tso-tao-keh di-bu, ing-ke i-jing tso-yiang feng-ts'eng, ing-ke zeng tso-yiang sing-i.

> 16 但是我許所已經做到個地步，應該依順{佐}樣分寸，應該存{佐}樣心意。

·17 Hyüong-di, ng-he yüong jü-de 'ôh ngô-keh yiang, ping-ts'ia yüong mông keh-sih tsiao ngô-he pông-yiang tso.

> 17 兄弟，爾許用聚隊學我個樣，幷且用望箇些照我許榜樣做。

·18 Ing-yü yiu hyü-to nying su tso, ngô lü-ts' teh ng-he kông-ku, yin-ze yi liu ngæn-li tse kông, ge-he z Kyi-toh zih-z-kô-keh dziu-dih:

> 18 因爲有許多人所做，我屢次搭爾許講過，現在又留眼淚再講，渠許是基督十字架個仇敵：

·19 ge-keh kyih-gyüoh z mih-gao, ge-keh zông-ti z z-kyi k'eo-foh, yüong z-keh tao-me z-kön sön yüong-wa, tsih liu-sing si-zông z-kön.

> 19 渠個結局是滅爻，渠個上帝是自己口腹，用自個倒楣事幹算榮華，只留心世上事幹。

·20 Ngô-he-keh peng-koh ze t'in-zông; ngô-he teng-de ih-yü Kyiu-cü, ziu-z Cü Yia-su Kyi-toh jong t'in kông-lôh:

> 20 我許個本國在天上；我許等待一位救主，就是主耶穌基督從天降落：

·21 Ge we yüong Ge-z æh-voh væn-veh-keh do neng-kön, pin-hwa ngô-he pi-zin-keh kyi-sing, hao teh Ge-z yüong-wa-keh kyi-sing tso-yiang.

> 21 渠會用渠自壓服萬物個大能幹，變化我許卑賤個{己}身，好搭渠自榮華個{己}身{佐}樣。


## Fl. 4.

> Fl. 4.

**_1 Ky'ün ge-he ze-ü Cü gyi-lao, pông-zu Yiu-'o-tia teh Jing-tu-kyi, 4 yi ky'ün ge hyü-to z-kön, 10 ge z kao-hying, yü ge-he ze kæn-lao pu ge-keh ky'üih-siao, feh-z siang sông-s, z siang ko-ts kyü tao ge-he-keh sing-zông. 19 T'ao-sing teh tao-kao shih-wa._**

> **_1 勸渠許在於主徛牢，幫助友阿爹搭循都基，4 又勸渠許多事幹，10 渠是高興，爲渠許在監牢補渠個缺少，弗是想賞賜，是想果子歸到渠許個身上。19 討信搭禱告說話。_**

·1 Su-i, ngô su ts'ing-e su s-ts'eng-keh hyüong-di, z ngô-keh kw'a-lôh teh kwön-min, ngô ts'ing-e-keh, ng-he ze-ü Cü iao gyi-lao.

> 1 所以，我所親愛所思忖個兄弟，是我個快樂搭冠冕，我親愛個，爾許在於主要徛牢。

·2 Ngô ky'ün Yiu-'o-tia, yi ky'ün Jing-tu-kyi, yüong ze-ü Cü zeng tso-yiang sing-i.

> 2 我勸友阿爹，又勸循都基，用在於主存{佐}樣心意。

·3 Wæ-yiu ts'ing ng, zih-ze-keh te-siu, pông-zu keh liang-ke nyü-nying, ing-yü ge-he teh ngô jü-de c'ih-lih djün foh-ing, Kah-li-min ah z-t'ih, wæ-yiu ngô gyi-yü-keh pông-siu, ge-he ming-z tu sia ze weh-ming ts'ah-zông.

> 3 還有請爾，實在個對手，幫助箇兩個女人，因爲渠許搭我聚隊出力傳福音，革利免也是{剔}，還有我其餘個幫手，渠許名字都寫在活命冊上。

·4 Ng-he ze-ü Cü iao dziang-z kw'a-lôh: ngô yi kông, Iao kw'a-lôh.

> 4 爾許在於主要長時快樂：我又講，要快樂。

·5 Ng-he 'o-ky'i-keh sing hao peh cong-nying hyiao-teh. Cü z gying-gao.

> 5 爾許和氣個心好畀衆人曉得。主是近爻。

·6 Yiang-yiang hyiao iu-zeo; yiang-yiang iao tao-kao, gyiu-k'eng, lin kön-zia shih-wa, peh Zông-ti hyiao-teh ng-he-keh sing-nyün.

> 6 樣樣{=休要}憂愁；樣樣要禱告，求懇，連感謝說話，畀上帝曉得爾許個心願。

·7 Zông-ti ts'eh-dôh-feh-tao-keh bing-ön, ze-ü Kyi-toh Yia-su, we pao-wu ng-he-keh sing teh nyin-deo.

> 7 上帝測度弗到個平安，在於基督耶穌，會保護爾許個心搭念頭。

·8 Tsong-z-nyin-ts, hyüong-di, væn-pah zing-zih z-kön, tön-tsing z-kön, kong-bing z-kön, ts'ing-kyih z-kön, k'o-e z-kön, t'i-min z-kön, yiu zah-m teh-'ang, yiu zah-m tsæn-mi, — ng-he tu yüong s-ts'eng.

> 8 總而言之，兄弟，凡百誠實事幹，端正事幹，公平事幹，清潔事幹，可愛事幹，體面事幹，有甚麼德行，有甚麼讚美，——爾許都用思忖。

·9 Ng-he ze ngô su-ze su 'ôh-zih, su tsih-ziu, su t'ing-djôh teh mông-djôh z-kön, tu iao tso: keh bing-ön-keh Zông-ti ziu we teh ng-he jü-de.

> 9 爾許在我所在所學習，所接受，所聽着搭望着事幹，都要做：箇平安個上帝就會搭爾許聚隊。

·10 NGÔ ze-ü Cü ting kao-hying, ing-yü ng-he s-nyin ngô-keh i-s yi fæh-c'ih-le: ng-he nyün-z su-zông yiu keh i-s, tsih-z p'ong-feh-djôh kyi-we.

> 10 我在於主頂高興，因爲爾許思念我個意思又發出來：爾許{?原}是素常有箇意思，只是碰弗着機會。

·11 Ngô bing-fi yü ky'üih-siao t'ih kông: ing-yü feh-leng zao z-kön tu ts-coh, keh z ngô yi-kying 'ôh-tao.

> 11 我並非爲缺少{剔}講：因爲弗論{唣}事幹都知足，箇是我已經學到。

·12 Tso nying bing-zin, tso nying fu-coh, ngô tu hyiao-teh: feh-leng zao di-fông, feh-leng zao z-kön, 'oh ky'üoh-pao, 'oh du-hæh, 'oh yiu-yü, 'oh feh coh, ngô tu 'ôh-zih-ku.

> 12 做人貧賤，做人富足，我都曉得：弗論{唣}地方，弗論{唣}事幹，或喫飽，或肚{㾎}，或有餘，或弗足，我都學習過。

·13 Z Kyi-toh kô ngô lih-liang, ze-ü Ge ngô yiang-yiang z-kön tu neng-keo tso.

> 13 是基督加我力量，在於渠我樣樣事幹都能夠做。

·14 Shü-tsih z-t'ih, ngô wæn-næn z-'eo ng-he kyüong-ing ngô z hao.

> 14 雖只是{剔}，我患難時候爾許供應我是好。

·15 Ng-he Fi-lih-pi nying ah hyiao-teh, djün foh-ing ky'i, ngô tseo-c'ih Mô-gyi-teng z-'eo, kông-tao do-c'ih siu-tsing z-kön, tsih-yiu ng-he, m-yiu bih-ke kao-we, le kyüong-ing ngô;

> 15 爾許腓立比人也曉得，傳福音起，我走出馬其頓時候，講到馱出收進事幹，只有爾許，無有別個教會，來供應我；

·16 ngô ze T'ih-sæh-lo-nyi-kô z-'eo, ng-he feh-ts ih-t'ao, yiu liang-t'ao, ts'a nying le pu ngô ky'üih-siao.

> 16 我在帖撒羅尼迦時候，爾許弗止一套，有兩套，差人來補我缺少。

·17 Ngô bing-fi siang ng-keh li-veh; tsih siang ko-ts to peh ng-he teh-djôh ih-c'ü.

> 17 我並非想爾個禮物；只想果子多畀爾許得着益處。

·18 Væn-pah meh-z ngô tu yiu-yü: ngô jong Yi-pô-feh-di tsih-ziu ng-he-keh li-veh, z Zông-ti su tsih-ziu su cong-i p'eng-hyiang-keh tsi-veh, yin-ze ngô mön-coh.

> 18 凡百物事我都有餘：我從以巴弗提接受爾許個禮物，是上帝所接受所中意噴香個祭物，現在我滿足。

·19 Dæn-z ngô-keh Zông-ti tsiao Ge-z yüong-wa-keh fu-coh ze-ü Kyi-toh Yia-su we pu-coh ng-he yiang-yiang ky'üih-siao.

> 19 但是我個上帝照渠自榮華個富足在於基督耶穌會補足爾許樣樣缺少。

·20 Dæn-nyün yüong-wa tao si-si-de-de kyü peh Zông-ti ngô-he Vu-ts'ing. Ô-meng.

> 20 但願榮華到世世代代歸畀上帝我許父親。亞門。

·21 T'ao-sing ze-ü Kyi-toh Yia-su cong sing-du. Teh ngô jü-de cong hyüong-di t'ao-sing ng-he.

> 21 討信在於基督耶穌衆聖徒。搭我聚隊衆兄弟討信爾許。

·22 Cong sing-du iao t'ao-sing ng-he, Ke-sæh u-li-keh sing-du kah-nga iao t'ao-sing ng-he.

> 22 衆聖徒要討信爾許，該撒{烏}裏個聖徒格外要討信爾許。

·23 Dæn-nyün ngô-he Cü Yia-su Kyi-toh-keh eng-yü teh ng-he cong-nying jü-de. Ô-meng.

> 23 但願我許主耶穌基督個恩惠搭爾許衆人聚隊。亞門。




