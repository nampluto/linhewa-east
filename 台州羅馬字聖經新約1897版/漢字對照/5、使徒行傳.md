
# S-DU 'ANG-DJÜN.

> 使徒行傳


## Sd. 1.

> Sd. 1.

**_1 Kyi-toh yü iao Ge meng-du mông Ge sing-t'in, jü-zih ge ze Kæn-læn sæn-zông, feng-fu ge ze Yia-lu-sæh-lang teng-de Sing-Ling kông-lôh, ing-hyü m kyi-nyih we peh Sing-Ling kông-lôh; ziu Sing-Ling z-'eo we teh-djôh neng-kön tso te-tsing tao di-ts-gyih. 9 Sing-t'in ts-'eo liang-ke t'in-s t'ong-ts meng-du, Yia-su iao tse-le. 12 Meng-du cün-tao Yia-lu-sæh-lang, jü-de tao-kao, ziu kæn Mô-di-ô de Yiu-da tso s-du._**

> **_1 基督爲要渠門徒望渠升天，聚集渠在橄欖山上，吩咐渠在耶路撒冷等待聖靈降落，應許無幾日會畀聖靈降落；受聖靈時候會得着能幹做對證到地之極。9 升天之後兩個天使通知門徒，耶穌要再來。12 門徒轉到耶路撒冷，聚隊禱告，就揀馬提亞代猶大做使徒。_**

·1 DI-O-FI-LO, ngô sia zin-deo keh-peng shü, kông Yia-su ky'i-deo ih-ts'ih su tso su kao-hyüing,

> 1 提阿非羅，我寫前頭箇本書，講耶穌起頭一切所做所教訓，

·2 dzih tao Ge k'ao Sing-Ling feng-fu kæn-shün-keh s-du ts-'eo sing-zông t'in keh nyih.

> 2 直到渠靠聖靈吩咐揀選個使徒之後升上天箇日。

·3 Ge ziu næn yi-'eo yüong hyü-to k'ôh-zih-keh bing-kyü hyin-c'ih Ge z weh-cün-le, s-zih nyih li-min yin-c'ih peh s-du, teh ge-he kông Zông-ti koh z-kön:

> 3 渠受難以後用許多確實個憑據顯出渠是活轉來，四十日裏面現出畀使徒，搭渠許講上帝國事幹：

·4 teh s-du jü-zih z-'eo, coh-fu ge-he, “Feh iao li-k'e Yia-lu-sæh-lang, teng-tao Vu-ts'ing su ing-hyü, ziu-z ng-he zin-deo t'ing-djôh Ngô kông-keh:

> 4 搭使徒聚集時候，囑咐渠許，“弗要離開耶路撒冷，等到父親所應許，就是爾許前頭聽着我講個：

·5 ing-yü Iah-'ön z yüong shü 'ang si-li; tsih-z ng-he m kyi-nyih 'eo we ziu Sing-Ling-keh si-li.”

> 5 因爲約翰是用水行洗禮；只是爾許無幾日後會受聖靈個洗禮。”

·6 Ge-he jü-zih, ziu meng Ge kông, “Cü, yin-ze z-'eo Ng iao wæn-we koh-kô peh Yi-seh-lih nying feh?”

> 6 渠許聚集，就問渠講，“主，現在時候爾要挽回國家畀以色列人弗？”

·7 Yia-su teh ge-he kông, “Nyih-ts teh z-'eo z Vu-ts'ing yüong Z-kyi gyün-ping cü-ding, feh-z peh ng-he hyiao-teh.

> 7 耶穌搭渠許講，“日子搭時候是父親用自己權柄註定，弗是畀爾許曉得。

·8 Tsih-z Sing-Ling ling-djôh ng-he, ng-he ziu we teh-djôh neng-kön: ping-ts'ia ze Yia-lu-sæh-lang, t'ong Yiu-t'a, Sæh-mô-li-ô, dzih tao di-keh zing-deo, we peh Ngô tso te-tsing.”

> 8 只是聖靈臨着爾許，爾許就會得着能幹：幷且在耶路撒冷，統猶太，撒馬利亞，直到地個盡頭，會畀我做對證。”

·9 Keh shih-wa kông wön, ge-he wæ ze-teh mông, Yia-su ziu sing-zông; yiu yüing tsih-djôh Ge peh ge-he mông-feh-djôh.

> 9 箇說話講完，渠許還在{搭}望，耶穌就升上；有雲接着渠畀渠許望弗着。

·10 Yia-su sing-zông z-'eo, ge-he dziao t'in ts'ing-ting ze-teh mông, yiu liang-ke nying tsiah bah i-zông gyi ze ge-he pin;

> 10 耶穌升上時候，渠許朝天親盯在{搭}望，有兩個人着白衣裳徛在渠許邊；

·11 kông, “Ng-he Kô-li-li nying, tsa-sang dziao t'in gyi-teh mông? Keh-yü Yia-su bih-ke[^1-11] ng-he zông-t'in, tsiao ng-he mông-djôh Ge zông t'in, tsiang-le ah we z-t'ih le.”

> 11 講，“爾許加利利人，怎生朝天徛{搭}望？箇位耶穌別開爾許上天，照爾許望着渠上天，將來也會是{剔}來。”

·12 Meng-du ziu jong Kæn-læn sæn cün tao Yia-lu-sæh-lang, keh sæn teh Yia-lu-sæh-lang lin-gying, tsang ön-sih-nyih su tseo-keh lu-dzing.

> 12 門徒就從橄欖山轉到耶路撒冷，箇山搭耶路撒冷連近，爭安息日所走個路程。

·13 Kyi-zin tao-gao, ziu tseo-zông ge-he su djü-keh leo zông; yiu Pi-teh, Ngô-kôh, Iah-'ön, Ön-teh-lih; wæ-yiu Fi-lih teh To-mô, Pô-to-lo-ma teh Mô-t'a, Ô-leh-fi-keh n-ts Ngô-kôh, teh Si-meng ts'ing-hwu Ze-lo-ti; wæ-yiu Ngô-kôh-keh hyüong-di Yiu-da.

> 13 既然到爻，就走上渠許所住個樓上；有彼得，雅各，約翰，安得烈；還有腓力搭多馬，巴多羅買搭馬太，亞勒腓個兒子雅各，搭西門稱呼銳羅底；還有雅各個兄弟猶大。

·14 Ge-he teh kyi-ke nyü-nying, wæ-yiu Yia-su-keh nyiang Mô-li-ô teh Yia-su hyüong-di, dong-sing-'eh-i feh hyih tao-kao.

> 14 渠許搭幾個女人，還有耶穌個娘馬利亞搭耶穌兄弟，同心合意弗歇禱告。

·15 KEH z-'eo jü-zih-keh meng-du mao ih-pah nyin nying: Pi-teh gyi ze tông-cong, kông,

> 15 箇時候聚集個門徒毛一百廿人：彼得徛在當中，講，

·16 “Cong-yü hyüong-di, Sing-Ling t'ôh Da-bih k'eo-li yü-sin kông, (ta-ling k'ô Yia-su cü-ts-keh Yiu-da,) keh shü ing-ke ing-nyin,

> 16 “衆位兄弟，聖靈託大闢口裏預先講，（帶領揢耶穌主子個猶大，）箇書應該應驗，

·17 Ge sön ngô-he ts-nen, jü-de tsih-tsông keh tsih-veng.

> 17 渠算我許之內，聚隊接掌箇職分。

·18 (Ge yüong fi-nyi-ts-ze ma din; ge tih-lôh di, du lih-k'e, du-dziang tu liu-c'ih.

> 18 （渠用非義之財買田；渠跌落地，肚裂開，肚腸都流出。

·19 T'ong djü ze Yia-lu-sæh-lang-keh nying tu hyiao-teh; su-i peh keh-ky'iu din t'u-ming kông Ô-kah-da-mô, ziu z Hyüih-din i-s.)

> 19 統住在耶路撒冷個人都曉得；所以畀箇坵田土名講亞革大馬，就是血田意思。

·20 S-p'in yiu sia-lôh, ‘Ge-keh oh ing-ke pin k'ong-di, m-nying djü:’ [S.69.25.] wæ-yiu kông ‘Ge-keh tsih-veng, bih-nying hao tsih-ziu.’ [S.109.8.]

> 20 詩篇有寫落，‘渠個屋應該變空地，無人住：’還有講‘渠個職分，別人好接受。’

·21 Su-i Cü Yia-su ze ngô-he cong-yiang le-k'e z-'eo,

> 21 所以主耶穌在我許中央來去時候，

·22 jong Iah-'ön 'ang si-li ky'i, dzih tao Ge bih-k'e ngô-he sing-zông t'in keh nyih, keh-sih teh ngô-he dziang jü-de-keh nying, tsong iao ih-ke teh ngô-he jü-de tso Ge tse-weh-keh te-tsing.”

> 22 從約翰行洗禮起，直到渠別開我許升上天箇日，箇些搭我許長聚隊個人，總要一個搭我許聚隊做渠再活個對證。”

·23 Ge-he ziu kyü-zông liang-ke nying, ih-ke z Iah-seh ts'ing-hwu Pô-sæh-pô, yi ts'ing-hwu Yiu-z-tu, ih-ke z Mô-di-ô.

> 23 渠許就舉上兩個人，一個是約瑟稱呼巴撒巴，又稱呼猶士都，一個是馬提亞。

·24 Ge-he ziu tao-kao, kông, “Cü, væn-pah nying-keh sing ng tu hyiao-teh, keh liang-ke nying, Ng nô-ih-ke kæn-shün, gyiu Ng sih-lih ge,

> 24 渠許就禱告，講，“主，凡百人個心爾都曉得，箇兩個人，爾哪一個揀選，求爾設立渠，

·25 hao tsih-ziu keh bæn-z teh s-du-keh tsih-veng, ing-yü Yiu-da væn-ze sih-gao keh tsih-veng, tao z-keh di-fông k'e.”

> 25 好接受箇辦事搭使徒個職分，因爲猶大犯罪失爻箇職分，到自個地方去。”

·26 Ge-he ziu côh-kyiu; côh-djôh Mô-di-ô; ziu teh zih-ih-ke s-du sön-tsing ze-nen.

> 26 渠許就捉鬮；捉着馬提亞；就搭十一個使徒算進在內。


## Sd. 2.

> Sd. 2.

**_1 S-du bi Sing-Ling c'ong-mön kông bih-c'ü t'u-wa, yiu-sih c'ü-siao ge, yiu-sih ts'ing-tsæn ge. 14 Pi-teh teh ge bin-ming, kông s-du z k'ao Sing-Ling-keh neng-kön kông bih-c'ü t'u-wa, yi kông Yia-su z weh-cün-le, sing t'in, s-lôh Sing-Ling, z Mi-se-ô, z Zông-ti su sih-lih, yüong zing-tsih teh gyi-z tso bing-kyü, yi tsiao Zông-ti ding-kyü-keh ts-i ting ze zih-z-kô: 37 'ang si-li peh hyü-to siang-sing-keh nying. 41 Ge-he yüong zing-e-keh sing jü-de siang-t'ong: s-du tso hyü-to zing-tsih, Zông-ti me-nyih kô-ts'eo Ge-keh kao-we._**

> **_1 使徒被聖靈充滿講別處土話，有些取笑渠，有些稱讚渠。14 彼得搭渠辯明，講使徒是靠聖靈個能幹講別處土話，又講耶穌是活轉來，升天，賜落聖靈，是彌賽亞，是上帝所設立，用神跡搭奇事做憑據，又照上帝定規個旨意釘在十字架：37 行洗禮畀許多相信個人。41 渠許用仁愛個心聚隊相通：使徒做許多神跡，上帝每日加湊渠個教會。_**

·1 NG-SHING-TSIH yi-kying tao, meng-du tu dong-sing-'eh-i jü-de ze-teh.

> 1 五旬節已經到，門徒都同心合意聚隊在{搭}。

·2 Hweh-zin yiu jong t'in le-keh sing-hyiang, ziang do fong c'ü-ku, c'ong-mön ge-he su zo-keh oh.

> 2 忽然有從天來個聲響，像大風吹過，充滿渠許所坐個屋。

·3 Ge-he ziu mông-djôh k'eo-zih ziang ho-kwông, ts'ô-kô-ts'ô feng-k'e, ding ze kôh-nying-keh deo-zông.

> 3 渠許就望着口舌像火光，叉加叉分開，停在各人個頭上。

·4 Ge-he tu bi Sing-Ling c'ong-mön, kông bih-c'ü t'u-wa, tsiao Sing-Ling su s-peh ge-he k'eo-ze.

> 4 渠許都被聖靈充滿，講別處土話，照聖靈所賜畀渠許口才。

·5 Keh z-'eo yiu gyin-sing Yiu-t'a nying tæn-kôh ze Yia-lu-sæh-lang, jong t'in-'ô kôh-koh le.

> 5 箇時候有虔心猶太人耽擱在耶路撒冷，從天下各國來。

·6 Yü keh sing-hyiang cong-nying ziu wu-le; ing-yü t'ing-djôh meng-du tsiao ge-he kôh-c'ü t'u-wa ze-teh kông, ziu kying-nga.

> 6 爲箇聲響衆人就糊來；因爲聽着門徒照渠許各處土話在{搭}講，就驚訝。

·7 Tu kying-hôh hyi-gyi, jü-de kông, “Keh-sih ze-teh kông-keh ky'i feh-z tu z Kô-li-li nying?

> 7 都驚{嚯}希奇，聚隊講，“箇些在{搭}講個豈弗是都是加利利人？

·8 yin-ze ngô-he kôh-nying t'ing z-keh peng-di shih-wa, z tsa-sang?

> 8 現在我許各人聽自個本地說話，是怎生？

·9 Ziu-z P'ô-di-ô, Mi-t'a, Yi-læn-keh nying, djü ze Mi-su-po-da-mi, Yiu-t'a, Kô-p'ô-to-kô, Peng-tu, Ô-si-ô,

> 9 就是帕提亞，米太，以攔個人，住在米所波大米，猶太，迦帕多家，本都，亞西亞，

·10 Feh-lü-kô, Bông-fi-li-ô, Yi-gyih, Ku-li-na lin-gying-keh Lü-pi-ô di-ka, wæ-yiu jong Lo-mô le-keh, yiu-sih z Yiu-t'a nying, yiu-sih z zih Yiu-t'a kao-keh,

> 10 弗呂家，旁非利亞，埃及，古利奈連近個呂彼亞地界，還有從羅馬來個，有些是猶太人，有些是入猶太教個，

·11 Kah-li-ti teh Ô-læh-pah nying, tu t'ing ge-he tsiao ngô-he-keh kôh-c'ü t'u-wa kông Zông-ti-keh da neng.”

> 11 革哩底搭亞喇伯人，都聽渠許照我許個各處土話講上帝個大能。”

·12 Cong-nying tu hyi-gyi, nyi-'oh-peh-kyüih, jü-de kông, “Keh z zah-m i-s?”

> 12 衆人都希奇，疑惑不決，聚隊講，“箇是甚麼意思？”

·13 Yiu-sih c'ü-siao kông, “Ge-he z sing-tsiu ky'üoh-cü.”

> 13 有些取笑講，“渠許是新酒喫醉。”

·14 Pi-teh teh zih-ih-ke s-du gyi-ky'i, ao-hyiang teh ge-he kông, “Yiu-t'a nying, teh væn-pah tæn-kôh ze Yia-lu-sæh-lang-keh nying, keh z-kön ng-he iao hyiao-teh, iao ts-si t'ing ngô shih-wa.

> 14 彼得搭十一個使徒徛起，謳響搭渠許講，“猶太人，搭凡百耽擱在耶路撒冷個人，箇事幹爾許要曉得，要仔細聽我說話。

·15 Ng-he ts'e keh-sih nying z tsiu ky'üoh-cü; feh-z tsiu-cü; ing-yü z-'eo tsih-yiu z ts'u.

> 15 爾許猜箇些人是酒喫醉；弗是酒醉；因爲時候只有巳初。

·16 Keh ziu-z sin-ts Iah-z su kông;

> 16 箇就是先知約耳所講；

·17 ‘Zông-ti z-t'ih kông, Lôh-kyiah nyih-ts, Ngô we s-lôh Ngô-keh Ling peh væn-ming: ng-he-keh n-nô, ziu we kông sin-ts shih-wa, ng-he-keh 'eo-sang we mông-djôh gyi-z, ng-he-keh lao-nying-kô we tso mong:

> 17 ‘上帝是{剔}講，落腳日子，我會賜落我個靈畀萬民：爾許個兒女，就會講先知說話，爾許個後生會望着奇事，爾許個老人家會做夢：

·18 Ngô we s-lôh Ngô-keh Ling peh Ngô-keh nu-boh, Ngô-keh ô-deo, keh z-'eo ge-he ziu we kông sin-ts shih-wa.

> 18 我會賜落我個靈畀我個奴僕，我個丫頭，箇時候渠許就會講先知說話。

·19 Ngô yi we hyin-c'ih dziao-deo ze t'in, gyi-z ze di; hyüih, teh ho, teh in.

> 19 我又會顯出兆頭在天，奇事在地；血，搭火，搭煙。

·20 Cü-keh yü-nyin kwông-ming-keh nyih-ts vong le ts-zin, nyih-deo we pin heh-ön, nyüih-liang we pin hyüih-'ong.

> 20 主個預言光明個日子朆來之前，日頭會變黑暗，月亮會變血紅。

·21 Væn-pah gyiu Cü ming-deo cü-ts we teh-djôh kyiu.’ [Iz.2.28-32.]

> 21 凡百求主名頭主子會得着救。’

·22 “Yi-seh-lih nying, yüong t'ing keh shih-wa: Nô-sæh-læh-keh Yia-su, Zông-ti ze ng-he min-zin ming-ming su sih-lih, yüong zing-tsih, dziao-deo teh gyi-z tso bing-kyü, ziu-z Zông-ti ze ng-he cong-yiang t'ôh Ge su tso, ng-he z-kyi ah hyiao-teh;

> 22 “以色列人，用聽箇說話：拿撒勒個耶穌，上帝在爾許面前明明所設立，用神跡，兆頭搭奇事做憑據，就是上帝在爾許中央託渠所做，爾許自己也曉得；

·23 Ge tsiao Zông-ti su ding-kyü su yü-sin hyiao-teh-keh ts-i, kao-fu ng-he, ng-he yüong vu-fæh cü-ts-keh siu ting-s;

> 23 渠照上帝所定規所預先曉得個旨意，交付爾許，爾許用無法主子個手釘死；

·24 Zông-ti ka-gao Ge s-keh k'u-ts'u, peh Ge weh-cün-le; ing-yü s feh neng dziang vôh-lao Ge.

> 24 上帝解爻渠死個苦楚，畀渠活轉來；因爲死弗能長縛牢渠。

·25 Da-bih ts-tin Ge, kông, ‘Ngô mông-djôh Cü dziang ze Ngô min-zin; Ge ze Ngô jing-siu-pin, peh Ngô fe yiao-dong:

> 25 大闢指點渠，講，‘我望着主長在我面前；渠在我順手邊，畀我{=弗會}搖動：

·26 su-i Ngô sing hwön-hyi, Ngô k'eo-zih tsæn-mi; ping-ts'ia Ngô nyüoh-sing ze veng-mo wæ-yiu sô-mông:

> 26 所以我心歡喜，我口舌讚美；幷且我肉身在墳墓還有奢望：

·27 ing-yü Ng fe peh Ngô-keh ling-weng lôh ze ing-s, ah fe peh Ng sing-zin Cü-ts læn-wu.

> 27 因爲爾{=弗會}畀我個靈魂落在陰司，也{=弗會}畀爾聖善主子爛糊。

·28 Weh-ming-keh lu Ng yi-kying ts-tin Ngô; ah we peh Ngô ze Ng-keh min-zin yiu mön-coh-keh kao-hying.’ [S.16.8-11.]

> 28 活命個路爾已經指點我；也會畀我在爾個面前有滿足個高興。’

·29 “Cong-yü hyüong-di, nyiang ngô teh ng-he fông-tæn kông tsu-tsong Da-bih z-kön, ge s-'eo tsông-hao, ge-keh veng-mo tao jü-kying wæ ze ngô-he-keh di-fông.

> 29 “衆位兄弟，讓我搭爾許放膽講祖宗大闢事幹，渠死後葬好，渠個墳墓到如今還在我許個地方。

·30 Ge kyi-zin tso sin-ts-nying, yi hyiao-teh Zông-ti teh ge væh-tsiu-ku, kông 'eo-le jong ge-keh 'eo-de iao kyü-zông Kyi-toh hao zo ge zo-yü;

> 30 渠既然做先知人，又曉得上帝搭渠罰咒過，講後來從渠個後代要舉上基督好坐渠坐位；

·31 ge yü-sin hyiao-teh, ziu kông-tao Kyi-toh tse-weh z-kön, kông Ge-keh ling-weng feh lôh ze ing-s-li, Ge-keh nyüoh-sing ah feh læn-wu.

> 31 渠預先曉得，就講到基督再活事幹，講渠個靈魂弗落在陰司裏，渠個肉身也弗爛糊。

·32 Keh-yü Yia-su, Zông-ti yi-kying peh Ge weh-cün-le, ngô-he tu z Ge-keh te-tsing.

> 32 箇位耶穌，上帝已經畀渠活轉來，我許都是渠個對證。

·33 Su-i Yia-su yi-kying kyü-zông ze Zông-ti-keh jing-siu-pin, ping-ts'ia jong Vu-ts'ing siu-li tsih-ziu su ing-hyü-keh Sing-Ling, ziu peh ng-he su mông-djôh su t'ing-djôh-keh s-lôh-le.

> 33 所以耶穌已經舉上在上帝個順手邊，幷且從父親手裏接受所應許個聖靈，就畀爾許所望着所聽着個賜落來。

·34 Da-bih vong zông t'in; dæn-z ge kông, ‘CÜ teh ngô-keh Cü kông, Hao zo ze Ngô jing-siu-pin,

> 34 大闢朆上天；但是渠講，‘主搭我個主講，好坐在我順手邊，

·35 teng-tao Ngô peh Ng dziu-dih tso Ng-keh dæh-kyiah-teng.’ [S.110.1.]

> 35 等到我畀爾仇敵做爾個踏腳凳。’

·36 Su-i, t'ong Yi-seh-lih nying hao k'ôh-zih hyiao-teh, ng-he su ting-s ze zih-z-kô-zông keh-yü Yia-su, Zông-ti z sih-lih Ge tso Cü tso Kyi-toh.”

> 36 所以，統以色列人好確實曉得，爾許所釘死在十字架上箇位耶穌，上帝是設立渠做主做基督。”

·37 Ge-he ih t'ing-djôh, c'ôh-sing næn-ku, ziu meng Pi-teh teh gyi-yü s-du, kông, “Cong-yü hyüong-di, ngô-he ing-ke tsa tso-fæh?”

> 37 渠許一聽着，戳心難過，就問彼得搭其餘使徒，講，“衆位兄弟，我許應該怎做法？”

·38 Pi-teh teh ge-he kông, “Ng-he kôh-nying yüong hwe-ke, vong Yia-su Kyi-toh-keh ming-deo ziu sô-ze-keh si-li; ziu we s Sing-Ling peh ng-he.

> 38 彼得搭渠許講，“爾許各人用悔改，奉耶穌基督個名頭受赦罪個洗禮；就會賜聖靈畀爾許。

·39 Ing-yü keh ing-hyü z ing-hyü ng-he, lin ng-he-keh n-nô, teh væn-pah yün-c'ü-keh nying, ziu-z Cü ngô-he-keh Zông-ti su dziao-le-keh.”

> 39 因爲箇應許是應許爾許，連爾許個兒女，搭凡百遠處個人，就是主我許個上帝所召來個。”

·40 Pi-teh yi yüong hyü-to shih-wa tso te-tsing ky'ün ge-he, kông, “Ng-he z-kyi yüong teh-djôh kyiu, t'eh-c'ih keh zia-ôh-keh si-de.”

> 40 彼得又用許多說話做對證勸渠許，講，“爾許自己用得着救，脫出箇邪惡個世代。”

·41 Hwön-hyi t'ing ge shih-wa cü-ts tu ziu si-li: keh nyih kô-ts'eo-keh su-moh mao sæn-ts'in nying.

> 41 歡喜聽渠說話主子都受洗禮：箇日加湊個數目毛三千人。

·42 Ge-he kyin-ku pao-siu s-du-keh kao-hyüing, dziang jü-de siang-t'ong, p'ah ping tao-kao.

> 42 渠許堅固保守使徒個教訓，長聚隊相通，𤖼餅禱告。

·43 Cong-nying tu p'ô-gyü; s-du tso hyü-to zing-tsih teh gyi-z.

> 43 衆人都怕懼；使徒做許多神跡搭奇事。

·44 Siang-sing cü-ts tu jü-de, yiang-yiang meh-z tu siang-t'ong;

> 44 相信主子都聚隊，樣樣物事都相通；

·45 ma-gao sæn-nyih teh ho-veh, tsiao kôh-nying-keh yüong-dziang feng peh ge-he.

> 45 賣爻產業搭貨物，照各人個用場分畀渠許。

·46 Me-nyih dong-sing-'eh-i ze sing-din, yi ze u-li p'ah ping, kao-hying tsing-sing ky'üoh,

> 46 每日同心合意在聖殿，又在{烏}裏𤖼餅，高興真心喫，

·47 tsæn-mi Zông-ti, cong pah-sing hwön-hyi ge-he. Cü peh teh-kyiu-keh nying nyih-nyih kô-ts'eo ze kao-we.

> 47 讚美上帝，衆百姓歡喜渠許。主畀得救個人日日加湊在教會。


## Sd. 3.

> Sd. 3.

**_1 Yü ih-ke pa-kyiah i jün-yü, hyü-to nying le mông ge, su-i Pi-teh djün dao-li peh ge, 12 Pi-teh kông, pa-kyiah feh-z k'ao ge teh Iah-'ön-keh neng-kön jün-yü, z k'ao-djôh Yia-su ming-deo: 13 tsah-væh ge yü ge ting Yia-su ze zih-z-kô. 17 Ge-he yü feh ming-bah ting Ge s, ziu ing-nyin Zông-ti su ding-kyü-keh ts-i teh sing-shü: 19 ky'ün ge-he hwe-ke siang-sing teh-kyiu._**

> **_1 爲一個跛腳醫痊癒，許多人來望渠，所以彼得傳道理畀渠，12 彼得講，跛腳弗是靠渠搭約翰個能幹痊癒，是靠着耶穌名頭：13 責罰渠爲渠釘耶穌在十字架。17 渠許爲弗明白釘渠死，就應驗上帝所定規個旨意搭聖書：19 勸渠許悔改相信得救。_**

·1 SING z ts'u, tao-kao z-'eo, Pi-teh teh Iah-'ön jü-de zông sing-din,

> 1 申時初，禱告時候，彼得搭約翰聚隊上聖殿，

·2 Yiu ih-ke nying sang-c'ih ziu pa-kyiah, nyih-nyih bi nying kông-le, fông ze sing-din meng-k'eo, (Keh meng ao Mi-meng,) iao gyiu tseo-tsing sing-din-keh nying sô-s.

> 2 有一個人生出就跛腳，日日被人扛來，放在聖殿門口，（箇門謳美門，）要求走進聖殿個人捨施。

·3 Ge mông-djôh Pi-teh teh Iah-'ön iao tseo-tsing sing-din, ziu gyiu ge-he sô-s.

> 3 渠望着彼得搭約翰要走進聖殿，就求渠許捨施。

·4 Pi-teh teh Iah-'ön ts'ing-ting mông ge, kông, “Ng  mông ngô-he.”

> 4 彼得搭約翰親盯望渠，講，“爾望我許。”

·5 Keh nying ziu mông ge-he, siang yiu zah-m hao teh-djôh.

> 5 箇人就望渠許，想有甚麼好得着。

·6 Pi-teh kông, “Kying-ts, nying-ts, ngô m-yiu; tsih-z ngô su yiu ziu peh ng: k'ao-djôh Nô-sæh-leh Nying Yia-su Kyi-toh-keh ming-deo ng hao nang-ky'i tseo.”

> 6 彼得講，“金子，銀子，我無有；只是我所有就畀爾：靠着拿撒勒人耶穌基督個名頭爾好{儜}起走。”

·7 Ziu ky'in ge jing-tsih siu, bæh ge nang-ky'i; ge-keh kyiah teh kyiah-tsang lih-k'eh ngang-tsang.

> 7 就牽渠順隻手，拔渠{儜}起；渠個腳搭腳踭立刻硬掙。

·8 Ge t'iao-ky'i gyi-gyi, tseo-tseo; teh ge-he jü-de tseo-tsing sing-din, tseo-tseo, t'iao-t'iao, tsæn-mi Zông-ti.

> 8 渠跳起徛徛，走走；搭渠許聚隊走進聖殿，走走，跳跳，讚美上帝。

·9 Cong pah-sing mông-djôh ge ze-teh tseo ze-teh tsæn-mi Zông-ti:

> 9 衆百姓望着渠在{搭}走在{搭}讚美上帝：

·10 yi hyiao-teh ge z su-zông zo ze sing-din Mi-meng-k'eo t'ao-væn cü-ts; ziu ting kying-hyin, hyi-gyi ge su p'ong-djôh z-kön.

> 10 又曉得渠是素常坐在聖殿美門口討飯主子；就頂驚險，希奇渠所碰着事幹。

·11 Keh i-hao-keh pa-kyiah bæh-lao Pi-teh teh Iah-'ön, cong pah-sing ting hyi-gyi, diao-le tao Su-lo-meng-keh lông-oh mông ge-he.

> 11 箇醫好個跛腳拔牢彼得搭約翰，衆百姓頂希奇，趒來到所羅門個廊屋望渠許。

·12 Pi-teh mông-djôh, ziu teh pah-sing kông, “Ng-he Yi-seh-lih nying, tsa-sang hyi-gyi keh z-kön? tsa-sang ts'ing-ting mông ngô-he, ziang ngô-he yüong z-keh neng-kön z-keh gyin-sing peh keh nying we tseo?

> 12 彼得望着，就搭百姓講，“爾許以色列人，怎生希奇箇事幹？怎生親盯望我許，像我許用自個能幹自個虔心畀箇人會走？

·13 Z Ô-pah-læh-hön, Yi-sæh, Ngô-kôh-keh Zông-ti, ngô-he tsu-tsong-keh Zông-ti, Ge yüong-wa Z-keh Nu-boh Yia-su, ziu-z ng-he su ka-zông, Pi-læh-to ding-kyü iao fông Ge z-'eo ng-he tông-min su in-ky'i.

> 13 是亞伯拉罕，以撒，雅各個上帝，我許祖宗個上帝，渠榮華自個奴僕耶穌，就是爾許所解上，彼拉多定規要放渠時候爾許當面所厭棄。

·14 Ng-he in-ky'i keh-yü sing-zin tsing-dzih Cü-ts, fæn-cün gyiu sih-fông ih-ke hyüong-siu peh ng-he;

> 14 爾許厭棄箇位聖善正直主子，反轉求釋放一個兇手畀爾許；

·15 sæh-gao weh-ming-keh keng-nyün; Zông-ti peh Ge jong s-nying cong-yiang weh-cün-le: yin-ze ngô-he z Ge-keh kyin-tsing.

> 15 殺爻活命個根源；上帝畀渠從死人中央活轉來：現在我許是渠個見證。

·16 Z Ge-keh ming-deo ing-yü ngô-he siang-sing Ge ming-deo, peh ng-he su mông-djôh su hyiao-teh-keh nying gyin-ky'i-le: ziu-z jong Ge le-keh siang-sing-keh sing peh keh nying ze ng-he cong-nying min-zin jün-yü.

> 16 是渠個名頭因爲我許相信渠名頭，畀爾許所望着所曉得個人健起來：就是從渠來個相信個心畀箇人在爾許衆人面前痊癒。

·17 “Yin-ze, hyüong-di, ngô hyiao-teh ng-he tso keh z-kön z yü feh ming-bah, ng-he-keh kwön-fu ah z-t'ih:

> 17 “現在，兄弟，我曉得爾許做箇事幹是爲弗明白，爾許個官府也是{剔}：

·18 tsih-z Zông-ti t'ôh Ge cong sin-ts-nying k'eo-li yü-sin kông, Kyi-toh iao ziu næn, Ge ko-zin ing-nyin.

> 18 只是上帝託渠衆先知人口裏預先講，基督要受難，渠果然應驗。

·19 Su-i ng-he yüong hwe-ke ky'i-zia kyü-tsing, hao peh ng-he-keh ze du-gao, jong Cü su le ön-yü-keh nyih-ts hao tao;

> 19 所以爾許用悔改棄邪歸正，好畀爾許個罪塗爻，從主所來安慰個日子好到；

·20 ping-ts'ia hao ts'a yü-sin su djün peh ng-he-keh Yia-su Kyi-toh le.

> 20 幷且好差預先所傳畀爾許個耶穌基督來。

·21 Ge pih iao ze t'in-zông, teng-tao wæn-we væn-veh z-'eo, ziu-z Zông-ti jong zao t'in-di yi-le t'ôh Ge cong sing-zin sin-ts-nying k'eo-li su kông.

> 21 渠必要在天上，等到還會萬物時候，就是上帝從造天地以來託渠衆聖善先知人口裏所講。

·22 Mo-si teh ngô-he tsu-tsong kông, ‘Cü ng-he-keh Zông-ti 'eo-le jong ng-he hyüong-di cong-yiang we kyü-zông ziang ngô ih-ke Sin-ts-nying peh ng-he; Ge yiang-yiang teh ng-he su kông, tu iao t'ing Ge.

> 22 摩西搭我許祖宗講，‘主爾許個上帝後來從爾許兄弟中央會舉上像我一個先知人畀爾許；渠樣樣搭爾許所講，都要聽渠。

·23 Væn-pah feh k'eng t'ing keh Sin-ts-nying cü-ts, pih iao jong pah-sing cong-yiang djü-mih ge.’ [Sm.18.15,19.]

> 23 凡百弗肯聽箇先知人主子，必要從百姓中央除滅渠。’

·24 Wæ-yiu jong Sæh-meo-z ih-dzih lôh-le, væn-pah su kông-keh sin-ts-nying tu yü-sin ts-tin keh nyih-ts.

> 24 還有從撒母耳一直落來，凡百所講個先知人都預先指點箇日子。

·25 “Ng-he z sin-ts-nying-keh 'eo-de, tsih-ziu Zông-ti teh ngô-he tsu-tsong su sih-lih-keh iah; ziu-z teh Ô-pah-læh-hön su kông, ‘T'in-'ô zoh-veng tu ze-ü ng-keh 'eo-de we teh-djôh foh-ky'i.’ [Ts.22.18.]

> 25 “爾許是先知人個後代，接受上帝搭我許祖宗所設立個約；就是搭亞伯拉罕所講，‘天下族份都在於爾個後代會得着福氣。’

·26 Yin-ze Zông-ti yi-kying kyü-zông Z-keh Nu-boh Yia-su, sin ts'a Ge le s foh-ky'i peh ng-he, ziu-z peh ng-he kôh-nying tön-gao z-keh ze-ôh.”

> 26 現在上帝已經舉上自個奴僕耶穌，先差渠來賜福氣畀爾許，就是畀爾許各人斷爻自個罪惡。”


## Sd. 4.

> Sd. 4.

**_1 Yiu-t'a nying-keh kwön-fu ky'i-'eng Pi-teh yü ge djün dao-li, 4 shü-tsih mao ng-ts'in nying siang-sing, ge k'ô Pi-teh teh Iah-'ön kwæn ze pæn-vông. 5 Sing-p'ön z-'eo, Pi-teh fông-tæn kông, pa-kyiah z k'ao Yia-su ming-deo i jün-yü, yi kông, Yia-su ts-nga m-yiu Kyiu-Cü, 13 ge kying-ka Pi-teh teh Iah-'ön, feh iao yüong Yia-su ming-deo djün dao-li, 23 yü-ts kao-we tao-kao. 31 Zông-ti peh ge-he su jü-zih-keh di-fông yiao-dong tso bing-kyü, Ge t'ing ge-keh tao-kao: s Sing-Ling peh ge, peh ge jü-de siang-e, jü-de siang-pông, hao kyin-ku kao-we._**

> **_1 猶太人個官府氣恨彼得爲渠傳道理，4 雖只毛五千人相信，渠揢彼得搭約翰關在班房。5 審判時候，彼得放膽講，跛腳是靠耶穌名頭醫痊癒，又講，耶穌之外無有救主，13 渠警戒彼得搭約翰，弗要用耶穌名頭傳道理，23 爲之教會禱告。31 上帝畀渠許所聚集個地方搖動做憑據，渠聽渠個禱告：賜聖靈畀渠，畀渠聚隊相愛，聚隊相幫，好見過教會。_**

·1 Ge-he teh pah-sing kông z-'eo, tsi-s, teh kwön sing-din cü-ts, teh Sæh-t'u-ke nying tseo-le;

> 1 渠許搭百姓講時候，祭司，搭管聖殿主子，搭撒土該人走來；

·2 yü keh liang-ke s-du kao-hyüing pah-sing, k'ao-djôh Yia-su s-ku-tse-weh, sing-li ting næn-ku.

> 2 爲箇兩個使徒教訓百姓，靠着耶穌死過再活，心裏頂難過。

·3 Ziu dong-siu k'ô ge-he, kwæn ze pæn-vông teng-tao t'in-nyiang; ing-yü z-'eo yi-kying æn-gao.

> 3 就動手揢渠許，關在班房等到天亮；因爲時候已經晏爻。

·4 Dæn-z t'ing dao-li cü-ts yiu hyü-to siang-sing; su-moh mao ng-ts'in.

> 4 但是聽道理主子有許多相信；數目毛五千。

·5 DI-NYI nyih ge-he kwön-fu, tsiang-lao, doh-shü-nying,

> 5 第二日渠許官府，長老，讀書人，

·6 wæ-yiu da tsi-s Ô-nô, teh Ke-ô-fæh, Iah-'ön, Ô-lih-sæn-da, teh da tsi-s-keh zoh-cong, tu jü-zih ze Yia-lu-sæh-lang:

> 6 還有大祭司亞拿，搭該亞法，約翰，亞力山大，搭大祭司個族中，都聚集在耶路撒冷：

·7 peh keh liang-ke s-du gyi ze tông-cong, bön-meng ge-he, kông, “Ng-he k'ao zah-m gyün-ping, zah-m ming-deo, tso keh z-kön?”

> 7 畀箇兩個使徒徛在當中，盤問渠許，講，“爾許靠甚麼權柄，甚麼名頭，做箇事幹？”

·8 Pi-teh bi Sing-Ling c'ong-mön, teh ge-he kông, “Ng-he pah-sing-keh kwön teh Yi-seh-lih tsiang-lao,

> 8 彼得被聖靈充滿，搭渠許講，“爾許百姓個官搭以色列長老，

·9 kying-nying ziah yü ngô-he hyiang bing-nying su tso-keh hao-z bön-meng ngô-he tsa-sang peh ge jün-yü;

> 9 今日若爲我許向病人所做個好事盤問我許怎生畀渠痊癒；

·10 ng-he cong-nying teh Yi-seh-lih pah-sing tu ing-ke hyiao-teh, z k'ao-djôh Nô-sæh-leh Nying Yia-su Kyi-toh-keh ming-deo, ng-he su ting ze zih-z-kô-zông, Zông-ti peh Ge weh-cün-le, z k'ao-djôh Ge keh nying neng-keo jün-yü gyi ze ng-he min-zin.

> 10 爾許衆人搭以色列百姓都應該曉得，是靠着拿撒勒人耶穌基督個名頭，爾許所釘在十字架上，上帝畀渠活轉來，是靠着渠箇人能夠痊癒徛在爾許面前。

·11 Ge ziu-z ng-he ky'i-oh lao-s su tön-gao-keh zih-deo, yi-kying tso oh kôh-deo deo ih-kw'e zih-deo.

> 11 渠就是爾許起屋老師所斷爻個石頭，已經做屋角頭頭一塊石頭。

·12 Kyiu-sing feh ze-ü bih-nying: ing-yü t'ong-t'in-'ô nying-keh cong-yiang m-yiu bih-ke ming-deo s-lôh-le, peh ngô-he hao k'ao-djôh ge teh-djôh kyiu.”

> 12 救星弗在於別人：因爲統天下人個中央無有別個名頭賜落來，畀我許好靠着渠得着救。”

·13 Ge-he mông-djôh Pi-teh teh Iah-'ön fông-tæn kông, hyiao-teh ge z m 'ôh-veng-keh ts'u-nying, ziu hyi-gyi; yi nying-teh ge-he z keng Yia-su-keh.

> 13 渠許望着彼得搭約翰放膽講，曉得渠是無學問個粗人，就希奇；又認得渠許是跟耶穌個。

·14 Dæn-z mông-djôh i-hao-keh nying jü-de gyi-teh, ziu m-kao hao pôh ge.

> 14 但是望着醫好個人聚隊徛{搭}，就無告好駁渠。

·15 Ziu feng-fu ge-he tseo-c'ih da-dông, jü-de siang-liang, kông,

> 15 就吩咐渠許走出大堂，聚隊商量，講，

·16 “Keh liang-ke nying ngô-he tsa bæn-fæh? Ge-he yiu ming-sing-keh gyi-z tso-ku, djü ze Yia-lu-sæh-lang-keh nying tu hyiao-teh; ngô-he ah feh neng kông m-yiu.

> 16 “箇兩個人我許怎辦法？渠許有名聲個奇事做過，住在耶路撒冷個人都曉得；我許也弗能講無有。

·17 Dæn-z sang-teh keh z-kön kah-nga yiang-k'e pah-sing cong-yiang, ngô-he hao djong-djong p'eng ge, feh hyü ge yüong keh ming-deo tse kao-hyüing nying.”

> 17 但是省得箇事幹格外揚開百姓中央，我許好重重{?噴}渠，弗許渠用箇名頭再教訓人。”

·18 Ziu ao ge-he le, kying-ka ge-he hyiao yüong Yia-su-keh ming-deo kông dao-li kao-hyüing.

> 18 就謳渠許來，警戒渠許{=休要}用耶穌個名頭講道理教訓。

·19 Pi-teh teh Iah-'ön ziu we-teh ge-he, kông, “T'ing ng-he ku-yü t'ing Zông-ti, ng-he ts'eng ze Zông-ti min-zin z feh-z?

> 19 彼得搭約翰就回答渠許，講，“聽爾許過于聽上帝，爾許忖在上帝面前是弗是？

·20 Ing-yü ngô-he su mông-djôh su t'ing-djôh, feh-teh-feh kông.”

> 20 因爲我許所望着所聽着，弗得弗講。”

·21 Cong pah-sing yü keh tso-ku z-kön tu kyü yüong-wa peh Zông-ti, su-i kwön-fu wa-sön-feh-c'ih tsa-sang hao væh ge; ziu tse p'eng ge, fông ge.

> 21 衆百姓爲箇做過事幹都歸榮華畀上帝，所以官府划算弗出怎生好罰渠；就再{?噴}渠，放渠。

·22 Yüong gyi-z i-hao cü-ts, yiu s-zih to shü.

> 22 用奇事醫好主子，有四十多歲。

·23 Keh liang-ke s-du fông-c'ih ts-'eo, ziu tseo-tao kao-yiu su-ze, peh tsi-s-tsiang teh tsiang-lao su kông shih-wa tu t'ong-ts ge-he.

> 23 箇兩個使徒放出之後，就走到教友所在，畀祭司長搭長老所講說話都通知渠許。

·24 Ge-he t'ing-djôh ziu dong-sing-'eh-i do sing-ing hyiang Zông-ti kông, “Cü, Ng z Zông-ti, zao t'in, di, he, teh ge li-min-keh væn-veh:

> 24 渠許聽着就同心合意大聲音向上帝講，“主，爾是上帝，造天，地，海，搭渠裏面個萬物：

·25 Ng t'ôh Ng nu-boh Da-bih-keh k'eo-li kông, ‘Bih-koh zao yün-ku tsang-nao? pah-sing zao yün-ku bah-lôh wa-sön?

> 25 爾託爾奴僕大闢個口裏講，‘別國{唣}緣故爭鬧？百姓{唣}緣故白落划算？

·26 Si-zông kyüing-wông tu nang-ky'i, cü-'eo moh-pah jü-zih, iao ti-dih Cü teh Ge-keh Kyi-toh.’ [S.2.1,2.]

> 26 世上君王都{儜}起，諸侯牧伯聚集，要抵敵主搭渠個基督。’

·27 Ing-yü Hyi-leh teh Peng-tiu Pi-læh-to, bih-koh-nying teh Yi-seh-lih pah-sing, ko-zin jü-zih iao ti-dih Ng su fu-yiu sing-zin-keh Nu-boh Yia-su;

> 27 因爲希律搭本丟彼拉多，別國人搭以色列百姓，果然聚集要抵敵爾所敷油聖善個奴僕耶穌；

·28 hao tso-zing Ng-keh siu Ng-keh ts-i yü-sin su ding-kyü z-kön.

> 28 好做成爾個手爾個旨意預先所定規事幹。

·29 Yin-ze gyiu Ng, Cü, mông p'eng ngô-he cü-ts shih-wa; s-peh Ng-keh nu-boh fông-tæn djün Ng-keh dao-li;

> 29 現在求爾，主，望{?噴}我許主子說話；賜畀爾個奴僕放膽傳爾個道理；

·30 long-c'ih Ng-keh siu i bing, t'ôh Ng sing-zin-keh Nu-boh Yia-su-keh ming-deo tso-c'ih zing-tsih teh gyi-z.”

> 30 {隆}出爾個手醫病，託爾聖善個奴僕耶穌個名頭做出神跡搭奇事。”

·31 Tao-kao-ku, ge-he jü-zih-keh di-fông dong-ky'i-le; cong-nying bi Sing-Ling c'ong-mön, fông-tæn kông Zông-ti-keh dao-li.

> 31 禱告過，渠許聚集個地方動起來；衆人被聖靈充滿，放膽講上帝個道理。

·32 CONG siang-sing-keh nying tu dong-sing-'eh-i; m-yiu ih-ke peh z-kyi su yiu sön z-ke; ge-he yiang-yiang meh-z tu siang-t'ong.

> 32 衆相信個人都同心合意；無有一個畀自己所有算自個；渠許樣樣物事都相通。

·33 S-du yüong do neng-kön te-tsing Cü Yia-su tse weh-cün-le: yiu do eng-yü ling-djôh cong-nying.

> 33 使徒用大能幹對證主耶穌再活轉來：有大恩惠臨着衆人。

·34 Ge-he cong-yiang m-yiu ih-ke ky'üih-siao-dziang-tön cü-ts: ing-yü væn-pah yiu din-di oh-yü cü-ts tu ma-gao, do-le su ma-keh kô-din,

> 34 渠許中央無有一個缺少長短主子：因爲凡百有田地屋宇主子都賣爻，馱來所賣個價鈿，

·35 fông ze s-du kyiah-zin; ziu tsiao kôh-nying-keh yüong-dziang feng peh ge.

> 35 放在使徒腳前；就照各人個用場分畀渠。

·36 Yiu ih-ke Li-vi nying, c'ih ze Kyü-pi-lu, ming-z Iah-si, s-du ts'ing-hwu ge Pô-nô-pô, (fæn-c'ih-le ziu-z ‘ky'ün-hwa cü-ts’ keh i-s;)

> 36 有一個利未人，出在居比路，名字約西，使徒稱呼渠巴拿巴，（翻出來就是‘勸化主子’個意思；）

·37 ge yiu din ma-gao, kô-din do-le, fông ze s-du kyiah-zin.

> 37 渠有田賣爻，價鈿馱來，放在使徒腳前。


## Sd. 5.

> Sd. 5.

**_1 Ô-nô-nyi-ô teh Sæh-fi-læh iao hong-p'in Pi-teh, Pi-teh tsah-væh ge, ge ziu tih-tao di s-gao, 12 gyi-yü s-du tso hyü-to zing-tsih, 14 kô-ts'eo siang-sing: 17 s-du tse kwæn ze kæn-lao, 19 dæn-z t'in-s ta ge c'ih, feng-fu ge ming-ming djün-dao peh cong-nying: 21 ze sing-din kao-hyüing, 29 ze kong-we kông dao-li, ge-he ziu wa-sön sæh ge, 34 yü Kô-mô-lih ky'ün ge ziu feh sæh Pi-teh teh Iah-'ön, 40 tsih-s bi tang, ziu hwön-hyi, me-nyih djün-dao._**

> **_1 亞拿尼亞搭撒非喇要哄騙彼得，彼得責罰渠，渠就跌倒地死爻，12 其餘使徒做許多神跡，14 加湊相信：17 使徒再關在監牢，19 但是天使帶渠出，吩咐渠明明傳道畀衆人：21 在聖殿教訓，29 在公會講道理，渠許就划算殺渠，34 爲迦馬列勸渠就弗殺彼得搭約翰，40 {?即}{?使}被打，就歡喜，每日傳道。_**

·1 Yiu ih-ke nying ming-z Ô-nô-nyi-ô, teh ge ts'i-ts Sæh-fi-læh, ma-gao sæn-nyih;

> 1 有一個人名字亞拿尼亞，搭渠妻子撒非喇，賣爻產業；

·2 kô-din s-'ô liu kyi-feng, ts'i-ts z dong-sing-keh; do kyi-feng fông ze s-du kyiah-zin.

> 2 價鈿私下留幾分，妻子是同心個；馱幾分放在使徒腳前。

·3 Pi-teh kông, “Ô-nô-nyi-ô, Sæh-dæn tsa-sang ying-yiu ng-keh sing, peh ng hong-p'in Sing-Ling, s-'ô liu-lôh din-kô?

> 3 彼得講，“亞拿尼亞，撒但怎生引誘爾個心，畀爾哄騙聖靈，私下留落田價？

·4 Din ze-teh, ky'i feh-z ng-keh din? yi-kying ma-gao, ky'i feh-z ng tso cü? Ng sing-li tsa-sang zeng keh nyin-deo? Ng, feh-z hong-p'in nying, z hong-p'in Zông-ti.”

> 4 田在{搭}，豈弗是爾個田？已經賣爻，豈弗是爾做主？爾心裏怎生存箇念頭？爾，弗是哄騙人，是哄騙上帝。”

·5 Ô-nô-nyi-ô t'ing-djôh keh shih-wa, ziu tih-tao, ky'i dön-gao: t'ing-djôh cü-ts tu ting p'ô-gyü.

> 5 亞拿尼亞聽着箇說話，就跌倒，氣斷爻：聽着主子都頂怕懼。

·6 Kyi-ke 'eo-sang ziu ky'i-le, ping-lin ge, kông-c'ih nga-min ön-tsông.

> 6 幾個後生就起來，殯殮渠，扛出外面安葬。

·7 Ku mao ke-pön z-zing, ge ts'i-ts ah tsing-le; wæ feh hyiao-teh keh z-kön.

> 7 過毛個半時辰，渠妻子也進來；還弗曉得箇事幹。

·8 Pi-teh ziu teh ge kông, “Keh din ng-he z ma tah-liao kô-din feh? t'ong-ts ngô.” Ge kông, “Z-keh; z keh kô-din.”

> 8 彼得就搭渠講，“箇田爾許是賣{搭}{了}價鈿弗？通知我。”渠講，“是個；是箇價鈿。”

·9 Pi-teh teh ge kông, “Ng-he tsa-sang dong-sing-'eh-i siang s-s Cü-keh Ling? Ön-tsông ng dziang-fu cü-ts-keh kyiah yi-kying tao meng-k'eo, ah iao kông ng c'ih.”

> 9 彼得搭渠講，“爾許怎生同心合意想試試主個靈？安葬爾丈夫主子個腳已經到門口，也要扛爾出。”

·10 Keh nyü-nying lih-k'eh tih-tao ge-keh kyiah-zin, ky'i ziu dön-gao: keh-sih 'eo-sang tsing-le, mông-djôh ge yi-kying s-gao, ziu kông ge c'ih, ön-tsông ze ge dziang-fu pin.

> 10 箇女人立刻跌倒渠個腳前，氣就斷爻：箇些後生進來，望着渠已經死爻，就扛渠出，安葬在渠丈夫邊。

·11 'Eh kao-we teh væn-pah t'ing-djôh cü-ts tu ting p'ô-gyü.

> 11 合教會搭凡百聽着主子都頂怕懼。

·12 S-du ze pah-sing cong-yiang tso hyü-to zing-tsih teh gyi-z. Siang-sing cü-ts tu ih-sing jü-zih ze Su-lo-meng-keh lông-oh.

> 12 使徒在百姓中央做許多神跡搭奇事。相信主子都一心聚集在所羅門個廊屋。

·13 Gyi-yü m-nying yiu tæn tso-de; dæn-z pah-sing tu tseng-djong ge-he.

> 13 其餘無人有膽{佐}隊；但是百姓都尊重渠許。

·14 Siang-sing kyü-voh Cü-keh kah-nga to-ky'i-le; nön-nyü yiu hyü-to;

> 14 相信歸服主個格外多起來；男女有許多；

·15 ge-he zing-ts kông-c'ih bing-nying tao ka-zông, fông ge ze c'ing-teng teh p'u-pæn, sô-mông Pi-teh tseo-ku, ge-keh ing 'oh-tsia we ing-djôh kyi-ke.

> 15 渠許甚至扛出病人到街上，放渠在春凳搭鋪板，奢望彼得走過，渠個影或者會映着幾個。

·16 Deo-ky'ün zing-li yiu hyü-to nying tseo-tao Yia-lu-sæh-lang, peh bing-nying teh bi we-u kyü mo-næn cü-ts ta le; tu i hao.

> 16 頭圈城裏有許多人走到耶路撒冷，畀病人搭被穢污鬼磨難主子帶來；都醫好。

·17 DA tsi-s teh ge tso-de cü-ts (ziu-z Sæh-t'u-ke-keh tông), ting ky'i-'eng ky'i-le,

> 17 大祭司搭渠{佐}隊主子（就是撒土該個黨）頂氣恨起來，

·18 dong-siu k'ô s-du, kwæn ge ze kæn-lao.

> 18 動手揢使徒，關渠在監牢。

·19 Dæn-z Cü-keh t'in-s yia-li le k'e kæn-lao-keh meng, ta ge c'ih, kông,

> 19 但是主個天使夜裏來開監牢個門，帶渠出，講，

·20 “Ng-he k'e, gyi ze sing-din, keh weh-ming-keh dao-li tu t'ong-ts pah-sing.”

> 20 “爾許去，徛在聖殿，箇活命個道理都通知百姓。”

·21 Ge-he t'ing-djôh ziu ky'i-tsao tseo-tsing sing-din, kao-hyüing. Da tsi-s teh ge tso-de cü-ts tseo-le, ziu jü-zih kong-we teh Yi-seh-lih nying cong tsiang-lao, ts'a nying tao kæn-lao ta ge-he le.

> 21 渠許聽着就起早走進聖殿，教訓。大祭司搭渠{佐}隊主子走來，就聚集公會搭以色列人衆長老，差人到監牢帶渠許來。

·22 Ts'a-yüoh tseo-tao, ze kæn-lao-li zing ge feh djôh; ziu cün-le, we-pao kông,

> 22 差役走到，在監牢裏尋渠弗着；就轉來，回報講，

·23 “Kæn-lao, ngô-he mông-djôh lao-k'ao kwæn-so, kwön-siu cü-ts gyi ze meng-k'eo: meng k'e-gao, li-min ih-ke nying tu zing-feh-djôh.”

> 23 “監牢，我許望着牢靠關鎖，管守主子徛在門口：門開爻，裏面一個人都尋弗着。”

·24 Da tsi-s, kwön sing-din cü-ts, teh cong tsi-s-tsiang, t'ing-djôh keh shih-wa, ziu nyi-'oh, keh z-kön feh-ts tsiang-le we tsa-sang.

> 24 大祭司，管聖殿主子，搭衆祭司長，聽着箇說話，就疑惑，箇事幹弗知將來會怎生。

·25 Yiu ih-ke nying le t'ong-ts ge-he, kông, “Ng-he kwæn ze kæn-lao-keh nying gyi ze sing-din, kao-hyüing pah-sing.”

> 25 有一個人來通知渠許，講，“爾許關在監牢個人徛在聖殿，教訓百姓。”

·26 Kwön sing-din teh ts'a-yüoh ziu k'e ta s-du le; feh-z ngang tso, sang-teh pah-sing yüong zih-deo p'ang ge s.

> 26 管聖殿搭差役就去帶使徒來；弗是硬做，省得百姓用石頭碰渠死。

·27 Ta-tao, peh ge-he gyi ze kong-we min-zin; da tsi-s ziu meng ge-he, kông,

> 27 帶到，畀渠許徛在公會面前；大祭司就問渠許，講，

·28 “Ngô-he ky'i feh-z nyin-kying ng-he feh-k'o yüong keh ming-deo kao-hyüing? ng-he fæn-cün peh ng-he-keh kao 'ang-pin Yia-lu-sæh-lang, iao peh keh Nying-keh hyüih kyü tao ngô-he sing-zông.”

> 28 “我許豈弗是嚴禁爾許弗可用箇名頭教訓？爾許反轉畀爾許個教行遍耶路撒冷，要畀箇人個血歸到我許身上。”

·29 Pi-teh teh cong s-du we-teh, kông, “I-jing Zông-ti hao-jü i-jing nying z ing-ke.

> 29 彼得搭衆使徒回答，講，“依順上帝好如依順人是應該。

·30 Ngô-he tsu-tsong-keh Zông-ti yi-kying peh Yia-su weh-cün-le, ziu-z ng-he kwa ze jü-zông su sæh-gao.

> 30 我許祖宗個上帝已經畀耶穌活轉來，就是爾許掛在樹上所殺爻。

·31 Zông-ti kyü Ge zông ze Z-keh jing-siu-pin tso Kyüing-wông tso Kyiu-cü, hao s-peh Yi-seh-lih nying hwe-ke teh-djôh sô-ze-keh eng-tin.

> 31 上帝舉渠上在自個順手邊做君王做救主，好賜畀以色列人悔改得着赦罪個恩典。

·32 Ngô-he yü keh z-kön tso kyin-tsing, Zông-ti su s-peh i-jing Ge cü-ts-keh Sing-Ling ah yü keh z-kön tso kyin-tsing.”

> 32 我許爲箇事幹做見證，上帝所賜畀依順渠主子個聖靈也爲箇事幹做見證。”

·33 Ge-he t'ing-djôh ziu c'ôh-sing næn-ku, siang-liang iao sæh ge-he.

> 33 渠許聽着就戳心難過，商量要殺渠許。

·34 Dæn-z yiu ih-ke Fæh-li-se nying, ming-z Kô-mô-lih, z kao leh-fæh-keh sin-sang, cong pah-sing su tseng-djong, ziu ze kong-we cong-yiang gyi-ky'i, feng-fu ts'a-yüoh ao s-du dzæn-z tseo-c'ih nga-min;

> 34 但是有一個法利賽人，名字迦馬列，是教律法個先生，衆百姓所尊重，就在公會中央徛起，吩咐差役謳使徒暫時走出外面；

·35 teh cong-nying kông, “Yi-seh-lih nying, ng-he iao liu-sing wa-sön tsa bæn ge-he.

> 35 搭衆人講，“以色列人，爾許要留心划算怎辦渠許。

·36 Ing-yü yi-zin c'ih ih-ke Tiu-da, z-kyi la-t'in; keng ge-keh mao s-pah nying: ge z-kyi bi sæh-gao; keng ge cü-ts tu sæn-gao, se-ba wön.

> 36 因爲以前出一個丟大，自己賴天；跟渠個毛四百人：渠自己被殺爻；跟渠主子都散爻，衰敗完。

·37 Keh nying ts-'eo, zao nying-ting-ts'ah z-'eo, yi c'ih ih-ke Kô-li-li-keh Yiu-da, yiao-'oh hyü-to pah-sing keng ge: keh nying ah mih-gao, keng ge cü-ts tu sæn-gao.

> 37 箇人之後，造人丁冊時候，又出一個加利利個猶大，謠惑許多百姓跟渠：箇人也滅爻，跟渠主子都散爻。

·38 Yin-ze ngô ky'ün ng-he hyiao kwön ge-he, bing ge: ing-yü ge-he su wa-sön, su tso, ziah-z c'ih-ü nying, pih-ding se-ba;

> 38 現在我勸爾許{=休要}管渠許，憑渠：因爲渠許所划算，所做，若是出於人，必定衰敗；

·39 ziah-z c'ih-ü Zông-ti, ng-he feh neng peh ge se-ba; sang-teh ng-he tso Zông-ti-keh te-deo.”

> 39 若是出於上帝，爾許弗能畀渠衰敗；省得爾許做上帝個對頭。”

·40 Cong-nying i ge: ziu ao s-du tsing-le, tang ge, feng-fu ge feh-k'o yüong Yia-su-keh ming-deo kao-hyüing, ziu fông ge.

> 40 衆人依渠：就謳使徒進來，打渠，吩咐渠弗可用耶穌個名頭教訓，就放渠。

·41 S-du li-k'e kong-we; ziu hwön-hyi, ing-yü Zông-ti sön ge-he k'o-i yü Yia-su ming-deo ziu tao-me.

> 41 使徒離開公會；就歡喜，因爲上帝算渠許可以爲耶穌名頭受倒楣。

·42 Me-nyih ze sing-din teh u-li feh hyih-k'eo kao-hyüing, djün Yia-su z Kyi-toh.

> 42 每日在聖殿搭{烏}裏弗歇口教訓，傳耶穌是基督。


## Sd. 6.

> Sd. 6.

**_1 S-du iao tsiao-ku gyüong-nying, yi iao tsiao-ku ge-keh ling-weng, 3 ziu sih-lih ts'ih-ke bæn-z-nying. 5 Ge-he cong-yiang Z-di-fæn z ting siang-sing, bi Sing-Ling c'ong-mön: 12 ge su pôh-tao-keh nying k'ô ge, 13 hông-kao ge hyü-pông sing-din teh leh-fæh._**

> **_1 使徒要照顧窮人，又要照顧渠個靈魂，3 就設立七個辦事人。5 渠許中央士提反是頂相信，被聖靈充滿：12 渠所駁倒個人揢渠，13 謊告渠毀謗聖殿搭律法。_**

·1 KEH z-'eo meng-du to-ky'i-le, yiu kông Hyi-læh shih-wa-keh Yiu-t'a kao-yiu ma-ün Hyi-pah-le kao-yiu, ing-yü feng me-nyih-keh k'eo-liang, vong feng-djôh peh ge-he kwa-vu.

> 1 箇時候門徒多起來，有講希臘說話個猶太教友埋怨希伯來教友，因爲分每日個口糧，朆分着畀渠許寡婦。

·2 Zih-nyi s-du ziu ao-le cong meng-du, kông, “Ngô-he feh djün Zông-ti-keh dao-li, kwön ky'üoh-yüong, z feh ing-ke,

> 2 十二使徒就謳來衆門徒，講，“我許弗傳上帝個道理，管喫用，是弗應該，

·3 Su-i, hyüong-di, ng-he z-kyi cong-yiang kæn ts'ih-ke yiu hao ming-sing-keh nying, bi Sing-Ling c'ong-mön, yi ting ts'ong-ming, ngô-he hao sih-lih ge kwön keh z-kön:

> 3 所以，兄弟，爾許自己中央揀七個有好名聲個人，被聖靈充滿，又頂聰明，我許好設立渠管箇事幹：

·4 ngô-he z-kyi hao tsih kwön tao-kao teh djün dao-li.”

> 4 我許自己好只管禱告搭傳道理。”

·5 Keh shih-wa cong-nying tu hwön-hyi: ziu kæn Z-di-fæn, z ting siang-sing, bi Sing-Ling c'ong-mön-keh nying, teh Fi-lih, Pah-lo-ko-lo, Nyi-kô-nô, Di-meng, Pô-mi-nô, wæ-yiu zih Yiu-t'a kao Ön-di-ah nying Nyi-ko-læh;

> 5 箇說話衆人都歡喜：就揀士提反，是頂相信，被聖靈充滿個人，搭腓力，伯羅哥羅，尼迦挪，提門，巴米拿，還有入猶太教安提阿人尼哥拉；

·6 ziu peh ge-he gyi ze s-du min-zin. S-du tao-kao ku siu en-en ge-he.

> 6 就畀渠許徛在使徒面前。使徒禱告過手按按渠許。

·7 Zông-ti-keh dao-li yüih-fæh 'ang-k'e; meng-du-keh su-moh ze Yia-lu-sæh-lang kah-nga kô-ts'eo; tsi-s ah yiu hyü-to i-jing keh dao-li.

> 7 上帝個道理越發行開；門徒個數目在耶路撒冷格外加湊；祭司也有許多依順箇道理。

·8 Z-DI-FÆN siang-sing teh neng-kön tu mön-coh, ze pah-sing cong-yiang tso do zing-tsih teh gyi-z.

> 8 士提反相信搭能幹都滿足，在百姓中央做大神跡搭奇事。

·9 Yiu kyi-ke Li-pah-di-nô jü-we-dông-keh nying, wæ-yiu kyi-ke Ku-li-na, Ô-lih-sæn-da, Kyi-li-kô, Ô-si-ô nying, tu ky'i-le, teh Z-di-fæn bin-leng.

> 9 有幾個利百地哪聚會堂個人，還有幾個古利奈，亞力山大，基利家，亞西亞人，都起來，搭士提反辯論。

·10 Z-di-fæn kông shih-wa ting ts'ong-ming bi Sing-Ling kön-dong, ge-he ti-dih ge feh ku.

> 10 士提反講說話頂聰明被聖靈感動，渠許抵敵渠弗過。

·11 Ge-he ziu ma nying nyih-zao, kông, “Ngô-he t'ing-djôh ge kông hyü-pông Mo-si teh Zông-ti shih-wa.”

> 11 渠許就買人捏造，講，“我許聽着渠講毀謗摩西搭上帝說話。”

·12 T'iao-dong pah-sing teh tsiang-lao doh-shü-nying; ziu k'ô ge, ta ge tao kong-we,

> 12 挑動百姓搭長老讀書人；就揢渠，帶渠到公會，

·13 peh vu-kao cü-ts gyi-ky'i kông, “Keh nying dziang-z hyü-pông keh sing-zin di-fông teh leh-fæh.

> 13 畀誣告主子徛起講，“箇人長時毀謗箇聖善地方搭律法。

·14 Ngô-he t'ing-djôh ge ts'ing-k'eo kông, ‘Keh Nô-sæh-leh-keh Yia-su tsiang-le iao ts'ah-gao keh di-fông, ke-pin Mo-si su djün peh ngô-he-keh leh-li.’”

> 14 我許聽着渠親口講，‘箇拿撒勒個耶穌將來要拆爻箇地方，改變摩西所傳畀我許個律例。’”

·15 Zo ze kong-we-keh nying tu ts'ing-ting mông ge, mông-djôh ge yüong-mao ziang t'in-s-keh yüong-mao.

> 15 坐在公會個人都親盯望渠，望着渠容貌像天使個容貌。


## Sd. 7.

> Sd. 7.

**_1 Z-di-fæn we-teh kao ge cü-ts, 2 bin-ming Mo-si wæ-vong sang, tsiang-bong vong tso, sing-din vong zao, Ô-pah-læh-hön pa Zông-ti, Zông-ti kæn-shün ge, 37 Mo-si te-tsing Yia-su: 44 ih-ts'ih nga-min-keh li-tsih z tsiao Zông-ti su feng-fu-keh yiang-sih, dzæn-z sih-lih: 51 tsah-væh ge-he yü ge yü-be Zông-ti, sæh Cü Yia-su, keh tsing-dzih Cü-ts, sin-ts-nying yü-sin su kông we tao si-zông le. 54 Ge-he ziu yüong zih-deo p'ang ge s, ge ling-weng t'ôh-fu Yia-su, gyiu Zông-ti sô-min ge._**

> **_1 士提反回答告渠主子，2 辯明摩西還朆生，帳篷朆做，聖殿朆造，亞伯拉罕拜上帝，上帝揀選渠，37 摩西對證耶穌：44 一切外面個禮節是照上帝所吩咐個樣式，暫時設立：51 責罰渠許爲渠違背上帝，殺主耶穌，箇正直主子，先知人預先所講會到世上來。54 渠許就用石頭碰渠死，渠靈魂託付耶穌，求上帝赦免渠。_**

·1 Da tsi-s ziu meng ge, “Keh z-kön ko-zin z keh yiang-ts feh?”

> 1 大祭司就問渠，“箇事幹果然是箇樣子弗？”

·2 Z-di-fæn ziu kông: “Cong-yü shoh-pah hyüong-di, ts'ing t'ing. Ngô-he tsu-tsong Ô-pah-læh-hön vong djü ze Ha-læn, wæ ze Mi-su-po-da-mi z-'eo, keh-yü yüong-wa-keh Zông-ti yin-c'ih,

> 2 士提反就講：“衆位叔伯兄弟，請聽。我許祖宗亞伯拉罕朆住在哈蘭，還在米所波大米時候，箇位榮華個上帝現出，

·3 teh ge kông, ‘Ng yüong tseo-c'ih peng-koh, li-k'e ts'ing-zoh, tao Ngô tsiang-le su ts-ying ng-keh di-fông.’ [Ts.12.1.]

> 3 搭渠講，‘爾用走出本國，離開親族，到我將來所指引爾個地方。’

·4 Ge ziu li-k'e Kô-leh-ti k'e djü ze Ha-læn: teng-tao ge pang s-'eo, Zông-ti jong kæn-min ts'in ge tao ng-he yin-ze su djü-keh di-fông.

> 4 渠就離開迦勒底去住在哈蘭：等到渠伯死後，上帝從{簡}面遷渠到爾許現在所住個地方。

·5 Ze keh su-ze 'ao-vu sæn-nyih s-peh ge, lin gyi-kyiah su-ze tu m-yiu; dæn-z ing-hyü we s keh di-fông peh ge-z teh ge 'eo-de tso sæn-nyih; keh z-'eo ge wæ m-yiu n-nô.

> 5 在箇所在毫無產業賜畀渠，連徛腳所在都無有；但是應許會賜箇地方畀渠自搭渠後代做產業；箇時候渠還無有兒女。

·6 Zông-ti kông, ‘Ge-keh 'eo-de we c'ih-meng ze nga-koh, ze-kæn tso nu-boh mo-næn ge-he, s-pah nyin.’

> 6 上帝講，‘渠個後代會出門在外國，在{簡}做奴僕磨難渠許，四百年。’

·7 Zông-ti yi kông, ‘Ge-he tso nu-boh-keh koh Ngô pih-ding sing-p'ön; 'eo-deo ge-he we tseo-c'ih, ze-i voh-z Ngô.’ [Ts.15.13,14;C.3.12.]

> 7 上帝又講，‘渠許做奴僕個國我必定審判；後頭渠許會走出，在{倚}服事我。’

·8 Zông-ti yi teh ge lih tsiu-keh-li-keh iah; Ô-pah-læh-hön sang Yi-sæh, tao di-pæh nyih peh ge 'ang tsiu-keh-li; Yi-sæh sang Ngô-kôh; Ngô-kôh sang ngô-he zih-nyi tsu-tsong.

> 8 上帝又搭渠立周割禮個約；亞伯拉罕生以撒，到第八日畀渠行周割禮；以撒生雅各；雅各生我許十二祖宗。

·9 “Tsu-tsong tu-gyi Iah-seh, ma ge tao Yi-gyih k'e: dæn-z Zông-ti teh ge jü-de,

> 9 “祖宗妒忌約瑟，賣渠到埃及去：但是上帝搭渠聚隊，

·10 Kyiu ge c'ih yiang-yiang tse-næn, s-peh ge ze Yi-gyih wông Fæh-lao-keh min-zin yiu eng-yü teh ts'ong-ming; Fæh-lao ziu fong ge kwön Yi-gyih koh, teh wông-kyüong-li ih-ts'ih z-kön.

> 10 救渠出樣樣災難，賜畀渠在埃及王法老個面前有恩惠搭聰明；法老就封渠管埃及國，搭王宮裏一切事幹。

·11 Yi-gyih teh Kô-nön tao-c'ü yiu hông-nyin teh do tse-næn; ngô-he tsu-tsong m-yiu liang-zih.

> 11 埃及搭迦南到處有荒年搭大災難；我許祖宗無有糧食。

·12 Ngô-kôh t'ing-djôh Yi-gyih yiu koh, ziu sin ts'a ngô-he tsu-tsong k'e.

> 12 雅各聽着埃及有穀，就先差我許祖宗去。

·13 Di-nyi t'ao k'e, Iah-seh peh ge hyüong-di nying-teh, Iah-seh-keh zoh-veng peh Fæh-lao hyiao-teh.

> 13 第二套去，約瑟畀渠兄弟認得，約瑟個族份畀法老曉得。

·14 Iah-seh ziu ao ge-he k'e tsih ge pang Ngô-kôh teh ge jün-kô ts'ih-zih ng nying le.

> 14 約瑟就謳渠許去接渠伯雅各搭渠全家七十五人來。

·15 Ngô-kôh ziu tseo-lôh tao Yi-gyih; ge-z teh ngô-he tsu-tsong tu s-gao:

> 15 雅各就走落到埃及；渠自搭我許祖宗都死爻：

·16 bön-gyiu tao Jü-kyin, tsông ze Ô-pah-læh-hön yüong nying-ts jong Jü-kyin-keh Ha-meh ts-seng su ma-keh veng-di.

> 16 盤柩到敘劍，葬在亞伯拉罕用銀子從敘劍個哈抹子孫所買個墳地。

·17 “Ing-hyü-keh nyih-ts kw'a tao, ziu-z Zông-ti teh Ô-pah-læh-hön væh-tsiu-ku, pah-sing ze Yi-gyih hying-wông to-ky'i-le,

> 17 “應許個日子快到，就是上帝搭亞伯拉罕罰咒過，百姓在埃及興旺多起來，

·18 dzih tao feh kyi-nyin Iah-seh-keh sing wông-ti c'ih-le. [C.1.8.]

> 18 直到弗記念約瑟個新皇帝出來。

·19 Ge yüong kyü-kyi meo-'e ngô-he zoh-veng, mo-næn ngô-he tsu-tsong; ao ge-he peh siao-nying tön-gao, feh hyü ge weh.

> 19 渠用詭計謀害我許族份，磨難我許祖宗；謳渠許畀小人斷爻，弗許渠活。

·20 “Keh z-'eo Mo-si sang-c'ih, yüong-mao ting hao; ze ah-pang u-li yiang-weh sæn-ke nyüih.

> 20 “箇時候摩西生出，容貌頂好；在阿伯{烏}裏養活三個月。

·21 'Eo-deo tön-gao, Fæh-lao-keh nô ziu siu-liu, yiang ge tông z-keh n-ts.

> 21 後頭斷爻，法老個女就收留，養渠當自個兒子。

·22 Yi-gyih nying-keh 'ôh-veng Mo-si tu 'ôh-ku; kông shih-wa, tso z-kön, yiu neng-kön.

> 22 埃及人個學問摩西都學過；講說話，做事幹，有能幹。

·23 “Tao s-zih shü, sing-siang iao k'e mông z-keh hyüong-di Yi-seh-lih nying.

> 23 “到四十歲，心想要去望自個兄弟以色列人。

·24 Mông-djôh ih-ke nying ziu we-ky'üoh, ziu pông-zu ge; de ziu næn cü-ts pao-dziu, tang-s Yi-gyih nying.

> 24 望着一個人受委曲，就幫助渠；代受難主子報仇，打死埃及人。

·25 Ge ts'eng hyüong-di pih-ding we ts'eng-tao Zông-ti z yüong ge-keh siu le kyiu ge-he: tsih-z ge-he ts'eng-feh-tao.

> 25 渠忖兄弟必定會忖到上帝是用渠個手來救渠許：只是渠許忖弗到。

·26 Di-nyi nyih p'ong-djôh ge-he siang-tang, Mo-si tseo-le, ky'ün ge-he 'o-moh, kông, ‘Ng-he z hyüong-di; tsa-sang jü-de siang-'e?’

> 26 第二日碰着渠許相打，摩西走來，勸渠許和睦，講，‘爾許是兄弟；怎生聚隊傷害？’

·27 We-ky'üoh bih-ke cü-ts ziu gyü-jih Mo-si, kông, ‘Kæh-nying lih ng tso kwön sing-p'ön ngô-he?

> 27 委曲別個主子就拒絕摩西，講，‘何人立爾做官審判我許？

·28 Ng siang sæh ngô, ziang zôh-nying sæh keh Yi-gyih nying feh?’ [C.2.14.]

> 28 爾想殺我，像昨日殺箇埃及人弗？’

·29 Mo-si t'ing keh shih-wa ziu dao-k'e, c'ih-meng ze Mi-din; ze-kæn sang liang-ke n-ts.

> 29 摩西聽箇說話就逃去，出門在米田；在{簡}生兩個兒子。

·30 “Yi ku s-zih nyin, ze Si-na sæn hông-yia, yiu Cü-keh T'in-s ze ts'-bang jü ho-yin cong-yiang yin-c'ih peh ge.

> 30 “又過四十年，在西乃山荒野，有主個天使在刺棚樹火焰中央現出畀渠。

·31 Mo-si mông-djôh ziu hyi-gyi keh hyin-ling; tseo-tsing ting mông-mông, ziu yiu Cü-keh sing-ing teh ge kông,

> 31 摩西望着就希奇箇顯靈；走進{點}望望，就有主個聲音搭渠講，

·32 ‘Ngô z ng tsu-tsong-keh Zông-ti, ziu-z Ô-pah-læh-hön-keh Zông-ti, Yi-sæh-keh Zông-ti, Ngô-kôh-keh Zông-ti.’ [C.3.6.] Mo-si fæh-teo, feh kön mông.

> 32 ‘我是爾祖宗個上帝，就是亞伯拉罕個上帝，以撒個上帝，雅各個上帝。’摩西發抖，弗敢望。

·33 Cü yi teh ge kông, ‘T'eh ng kyiah-keh 'a; ing-yü ng su gyi-keh su-ze z sing-zin-keh di.

> 33 主又搭渠講，‘脫爾腳個鞋；因爲爾所徛個所在是聖善個地。

·34 Ngô pah-sing ze Yi-gyih ziu næn, Ngô mông-djôh-ku; ge-keh t'æn-ky'i Ngô t'ing-djôh-ku; Ngô kông-lôh kyiu ge c'ih. Yin-ze le, Ngô iao ts'a ng tao Yi-gyih k'e.’ [C.3.5,7,8,10.]

> 34 我百姓在埃及受難，我望着過；渠個嘆氣我聽着過；我降落救渠出。現在來，我要差爾到埃及去。’

·35 “Keh Mo-si, ge-he su hyiao-ge kông, ‘Kæh-nying lih ng tso kwön sing-p'ön ngô-he?’ Zông-ti t'ôh ze ts'-bang jü su yin-c'ih-keh T'in-s ts'a ge tso kwön, tso c'ü-joh cü-ts.

> 35 “箇摩西，渠許所❓❓講，‘何人立爾做官審判我許？’上帝託在刺棚樹所現出個天使差渠做官，做取贖主子。

·36 Ge ta ge-he c'ih, tso zing-tsih teh gyi-z ze Yi-gyih, ze 'Ong-he, ze hông-yia, s-zih nyin.

> 36 渠帶渠許出，做神跡搭奇事在埃及，在紅海，在荒野，四十年。

·37 Z keh Mo-si teh Yi-seh-lih nying kông, ‘Cü ng-he-keh Zông-ti jong ng-he hyüong-di cong-yiang we kyü-zông ziang ngô ih-ke Sin-ts-nying peh ng-he: ng-he ing-ke t'ing Ge.’ [Sm.18.15.]

> 37 是箇摩西搭以色列人講，‘主爾許個上帝從爾許兄弟中央會舉上像我一個先知人畀爾許：爾許應該聽渠。’

·38 Ziu-z keh Mo-si jong-zin ze hông-yia kong-we le-k'e ze T'in-s teh tsu-tsong cong-yiang, T'in-s ze Si-na sæn teh ge kông; ge ah teh-djôh keh weh-ming-keh tsiao-shü djün-ziu peh ngô-he.

> 38 就是箇摩西從前在荒野公會來去在天使搭祖宗中央，天使在西乃山搭渠講；渠也得着箇活命個詔書傳授畀我許。

·39 Ngô-he tsu-tsong feh k'eng i-jing ge, fæn-cün gyü-jih ge, sing-li siang cün-tao Yi-gyih,

> 39 我許祖宗弗肯依順渠，反轉拒絕渠，心裏想轉到埃及，

·40 teh Ô-leng kông, ‘Ng zao zing-ziang peh ngô-he, hao tseo ze ngô-he zin-deo: ing-yü ta ngô-he c'ih Yi-gyih-keh Mo-si, ge feh-ts ze 'ah-yi.’ [C.32.1.]

> 40 搭亞倫講，‘爾造神像畀我許，好走在我許前頭：因爲帶我許出埃及個摩西，渠弗知在{何}{裏}。’

·41 Keh z-'eo ge-he tso siao-ngeo, tsi keh ngeo-ziang, yü z-kyi siu su tso-keh meh-z kw'a-weh.

> 41 箇時候渠許做小牛，祭箇偶像，爲自己手所做個物事快活。

·42 Zông-ti ziu le-cün, 'eo ge-he voh-z t'in-zông hyü-to sing-siu; ziang sin-ts-nying shü-li yiu sia-lôh, ‘Yi-seh-lih-keh zoh-veng, ng ze hông-yia s-zih nyin ky'i feh-z yüong sæh-sang foh-li teh li-veh le tsi Ngô?

> 42 上帝就{擂}轉，{候}渠許服事天上許多星宿；像先知人書裏有寫落，‘以色列個族份，爾在荒野四十年豈弗是用殺生福禮搭禮物來祭我？

·43 Ng kông-le Mo-lôh-keh tsiang-bong, teh ng-he zing Lin-fæn keh-leh sing, ziu-z ng-he su tso-keh ziang iao pa ge: yü-ts Ngô we ts'in ng-he tao Pô-pi-leng nga-min.’ [Ô.5.25-27.]

> 43 爾扛來摩落個帳篷，搭爾許神臉番箇粒星，就是爾許所做個像要拜渠：爲之我會遷爾許到巴比倫外面。’

·44 “Ze hông-yia ngô-he tsu-tsong yiu keh te-tsing-keh tsiang-bong, ziang Zông-ti feng-fu Mo-si, kông, hao tsiao mông-djôh-keh yiang-ts tso.

> 44 “在荒野我許祖宗有箇對證個帳篷，像上帝吩咐摩西，講，好照望着個樣子做。

·45 Keh tsiang-bong ngô-he tsu-tsong teh Iah-shü-ô tsih-djôh, teh-djôh bih-koh-nying-keh di-fông z-'eo ta-tsing: keh-sih bih-koh-nying Zông-ti ze ngô-he tsu-tsong min-zin kön-c'ih, dzih tao Da-bih z-'eo.

> 45 箇帳篷我許祖宗搭約書亞接着，得着別國人個地方時候帶進：箇些別國人上帝在我許祖宗面前趕出，直到大闢時候。

·46 Da-bih ze Zông-ti min-zin teh-djôh eng-c'ong, siang zing ih-ke djü-c'ü peh Ngô-kôh-keh Zông-ti.

> 46 大闢在上帝面前得着恩寵，想尋一個住處畀雅各個上帝。

·47 Dæn-z Su-lo-meng yü Ge ky'i-zao sing-din.

> 47 但是所羅門爲渠起造聖殿。

·48 Keh-yü ting kao-keh Cü feh djü ze nying siu su zao-keh din; ziang sin-ts-nying su kông,

> 48 箇位頂高個主弗住在人手所造個殿；像先知人所講，

·49 ‘Cü kông, T'in z Ngô zo-yü, di z Ngô kyiah-teng: ng-he ky'i-zao zah-m din peh Ngô? nô su-ze hao ön-teng Ngô?

> 49 ‘主講，天是我坐位，地是我腳凳：爾許起造甚麼殿畀我？哪所在好安頓我？

·50 Væn-veh ky'i feh-z Ngô siu su zao?’ [Y.66.1,2.]

> 50 萬物豈弗是我手所造？’

·51 “Ng-he ngang-deo-kying, sing teh ng-tô m tsiu-keh-li, ng-he dziang-z be-nyih Sing-Ling; ng-he z teh ng-he tsu-tsong ih-yiang-keh.

> 51 “爾許硬頭頸，心搭耳朵無周割禮，爾許長時悖逆聖靈；爾許是搭爾許祖宗一樣個。

·52 Nô ih-ke sin-ts-nying ng-he tsu-tsong vong pih-næn ge? Yü-sin ts-tin tsing-dzih Cü-ts iao le-keh sin-ts-nying z bi ge-he tsông-s; yin-ze ng-he peh keh tsing-dzih Cü-ts ma-gao, sæh Ge.

> 52 哪一個先知人爾許祖宗朆逼難渠？預先指點正直主子要來個先知人是被渠許妝死；現在爾許畀箇正直主子賣爻，殺渠。

·53 Ng-he teh-djôh t'in-s djün-ziu-keh leh-fæh, wæ feh pao-siu ge.”

> 53 爾許得着天使傳授個律法，還弗保守渠。”

·54 Ge-he t'ing-djôh keh shih-wa, sing-li c'ôh-ky'i-le, ts'ih-ts' 'eng ge.

> 54 渠許聽着箇說話，心裏戳起來，切齒恨渠。

·55 Z-di-fæn bi Sing-Ling c'ong-mön, ngæn ts'ing-ting hyiang t'in, mông-djôh Zông-ti-keh yüong-wa, teh Yia-su gyi ze Zông-ti-keh jing-siu-pin,

> 55 士提反被聖靈充滿，眼親盯向天，望着上帝個榮華，搭耶穌徛在上帝個順手邊，

·56 ziu kông, “Ngô mông-djôh t'in k'e, Nying-keh N-ts gyi ze Zông-ti-keh jing-siu-pin.”

> 56 就講，“我望着天開，人個兒子徛在上帝個順手邊。”

·57 Cong-nying do sing-hyiang ao-ky'i-le, ng-tô meng-lao, ih-zi üong-zông;

> 57 衆人大聲響謳起來，耳朵悶牢，一齊擁上；

·58 kön ge c'ih zing-nga, yüong zih-deo p'ang ge: tso kyin-tsing cü-ts i-zông t'eh-gao fông ze ih-ke 'eo-sang-keh kyiah-zin, ming-z Sao-lo.

> 58 趕渠出城外，用石頭碰渠：做見證主子衣裳脫爻放在一個後生個腳前，名字掃羅。

·59 Ge-he yüong zih-deo p'ang ge; Z-di-fæn ze-teh gyiu, kông, “Cü Yia-su, tsih-ziu ngô ling-weng.”

> 59 渠許用石頭碰渠；士提反在{搭}求，講，“主耶穌，接受我靈魂。”

·60 Ziu gyü-lôh, ao-hyiang kông, “Cü, hyiao peh keh ze kyü tao ge-he ming-'ô.” Kông-ku ziu kw'eng-k'e.

> 60 就跪落，謳響講，“主，{=休要}畀箇罪歸到渠許名下。”講過就睏去。


## Sd. 8.

> Sd. 8.

**_1 Yü ze Yia-lu-sæh-lang yiu pih-næn, dao-li djün tao Sæh-mô-li-ô, 5 Fi-lih kông dao-li, tso gyi-z, 'ang si-li peh hyü-to nying, ih-ke zia-jih-keh Si-meng z ying-yiu pah-sing ah ze-nen. 14 Pi-teh teh Iah-'ön le kyin-ku kao-yiu: ge-he tao-kao siu en-en ge, ge ziu teh-djôh Sing-Ling; 18 Si-meng siang ma keh gyün-ping, 20 Pi-teh tsah-væh ge-keh kô-i teh t'ön-sing, ky'ün ge hwe-ke, Pi-teh teh Iah-'ön ziu cün tao Yia-lu-sæh-lang, ih-lu djün-dao. 26 T'in-s ts'a Fi-lih tao hông-yia kao-hyüing, 'ang si-li peh ih-ke t'a-kæn._**

> **_1 爲在耶路撒冷有逼難，道理傳到撒馬利亞，5 腓力講道理，做奇事，行洗禮畀許多人，一個邪術個西門是引誘百姓也在內。14 彼得搭約翰來見過教友：渠許禱告手按按渠，渠就得着聖靈；18 西門想買箇權柄，20 彼得責罰渠個假意搭貪心，勸渠悔改，彼得搭約翰就轉到耶路撒冷，一路傳道。26 天使差腓力到荒野教訓，行洗禮畀一個太監。_**

·1 Z-di-fæn s-gao, Sao-lo z hwön-hyi. Keh z-'eo yiu do pih-næn z-kön tsao-djôh Yia-lu-sæh-lang-keh kao-we: djü s-du ts-nga, cong meng-du tu sæn-k'e Yiu-t'a teh Sæh-mô-li-ô kôh-c'ü di-fông.

> 1 士提反死爻，掃羅是歡喜。箇時候有大逼難事幹遭着耶路撒冷個教會：除使徒之外，衆門徒都散開猶太搭撒馬利亞各處地方。

·2 Yiu gyin-sing-keh nying ping-lin Z-di-fæn, væn-tsing k'oh ge.

> 2 有虔心個人殯殮士提反，犯真哭渠。

·3 Sao-lo bao-nyiah kao-we, tseo-tsing veng-veng nying-kô, k'ô ge nön-nyü kwæn-lôh kæn-lao.

> 3 掃羅暴虐教會，走進份份人家，揢渠男女關落監牢。

·4 Keh-sih sæn-k'e cü-ts tseo-le-tseo-k'e djün foh-ing.

> 4 箇些散開主子走來走去傳福音。

·5 Fi-lih tseo-lôh tao Sæh-mô-li-ô zing-li, djün Kyi-toh peh ge-he.

> 5 腓力走落到撒馬利亞城裏，傳基督畀渠許。

·6 Cong-nying t'ing-djôh Fi-lih kông, mông-djôh ge su tso-keh gyi-z, ziu dong-sing-'eh-i liu-sing t'ing ge shih-wa.

> 6 衆人聽着腓力講，望着渠所做個奇事，就同心合意留心聽渠說話。

·7 Yiu hyü-to bi we-u kyü vu-keh nying, kyü ao-ky'i-le tseo-c'ih: wæ-yiu hyü-to fong-t'æn, pa-kyiah i-hao.

> 7 有許多被穢污鬼附個人，鬼謳起來走出：還有許多瘋癱，跛腳醫好。

·8 Keh zing-li nying ting hwön-hyi.

> 8 箇城裏人頂歡喜。

·9 Yiu ih-ke nying ming-z Si-meng, su-zông ze keh zing-li yüong zia-jih, peh Sæh-mô-li-ô pah-sing tu hyi-gyi, z kông z do:

> 9 有一個人名字西門，素常在箇城裏用邪術，畀撒馬利亞百姓都希奇，自講自大：

·10 cong-nying do-siao tu liu-sing ge, kông, “Keh nying z Zông-ti-keh do neng-kön.”

> 10 衆人大小都留心渠，講，“箇人是上帝個大能幹。”

·11 ing-yü ge yüong zia-jih peh pah-sing hyi-gyi yi-kying dziang-kyiu, su-i tu liu-sing ge.

> 11 因爲渠用邪術畀百姓希奇已經長久，所以都留心渠。

·12 Dæn-z yi-kying siang-sing Fi-lih djün Zông-ti koh foh-ing teh Yia-su Kyi-toh-keh ming-deo, nön-nyü tu ziu si-li.

> 12 但是已經相信腓力傳上帝國福音搭耶穌基督個名頭，男女都受洗禮。

·13 Si-meng z-kyi ah siang-sing; ziu si-li ts-'eo dziang-z teh Fi-lih jü-de; mông-djôh su tso-keh gyi-z teh do zing-tsih, ziu ting hyi-gyi.

> 13 西門自己也相信；受洗禮之後長時搭腓力聚隊；望着所做個奇事搭大神跡，就頂希奇。

·14 Ze Yia-lu-sæh-lang-keh s-du t'ing-djôh Sæh-mô-li-ô yi-kying tsih-ziu Zông-ti-keh dao-li, ziu ts'a Pi-teh teh Iah-'ön tao ge-he su-ze k'e.

> 14 在耶路撒冷個使徒聽着撒馬利亞已經接受上帝個道理，就差彼得搭約翰到渠許所在去。

·15 Kyi-zin tseo-tao, ziu t'i ge-he tao-kao, iao ge teh-djôh Sing-Ling:

> 15 既然走到，就替渠許禱告，要渠得着聖靈：

·16 (ing-yü Sing-Ling wæ vong ling-djôh ge-he; ge-he tæn-tsih vong Cü Yia-su-keh ming-deo ziu si-li.)

> 16 （因爲聖靈還朆臨着渠許；渠許單只奉主耶穌個名頭受洗禮。）

·17 Keh liang-ke s-du ziu yüong siu en-en ge-he, ge-he ziu teh-djôh Sing-Ling.

> 17 箇兩個使徒就用手按按渠許，渠許就得着聖靈。

·18 Si-meng mông-djôh s-du siu en-en kæh-nying ziu yiu Sing-Ling s-peh ge, do nying-ts peh ge-he, kông,

> 18 西門望着使徒手按按何人就有聖靈賜畀渠，馱銀子畀渠許，講，

·19 “Keh gyün-ping peh ngô, peh ngô siu su en cü-ts ah we teh-djôh Sing-Ling.”

> 19 “箇權柄畀我，畀我手所按主子也會得着聖靈。”

·20 Pi-teh teh ge kông, “Ng-keh nying-ts teh ng jü-de mih-vông, ing-yü ng siang yüong dong-din ma Zông-ti-keh eng-s.

> 20 彼得搭渠講，“爾個銀子搭爾聚隊滅亡，因爲爾想用銅鈿買上帝個恩賜。

·21 Ng ze keh z-kön, ih-ting m-veng: ing-yü ze Zông-ti min-zin ng-keh sing feh tön-tsing.

> 21 爾在箇事幹，一{點}無分：因爲在上帝面前爾個心弗端正。

·22 Su-i yüong hwe-ke ng-keh ze-ôh, gyiu-gyiu Zông-ti, 'oh-tsia ng sing-li-keh ôh-nyin hao sô-min.

> 22 所以用悔改爾個罪惡，求求上帝，或者爾心裏個惡念好赦免。

·23 Ngô mông ng wæ-z mön-sing ôh-doh, bi ze dzin-ziao.”

> 23 我望爾還是滿心惡毒，被罪纏繞。”

·24 Si-meng ziu we-teh, kông, “Ng-he t'i ngô gyiu-gyiu Cü, min-teh ng-he su kông-keh iao ling-djôh ngô.”

> 24 西門就回答，講，“爾許替我求求主，免得爾許所講個要臨着我。”

·25 Keh liang s-du kyi-zin tso te-tsing kông Cü-keh dao-li, ziu cün Yia-lu-sæh-lang, ih-lu djün foh-ing ze Sæh-mô-li-ô hyü-to hyiang-ts'eng.

> 25 箇兩使徒既然做對證講主個道理，就轉耶路撒冷，一路傳福音在撒馬利亞許多鄉村。

·26 CÜ-KEH t'in-s teh Fi-lih kông, “Nang-ky'i, hyiang nön-pin k'e, tseo-tao jong Yia-lu-sæh-lang tao Kô-sæh k'e-keh lu: ziu-z hông-yia.”

> 26 主個天使搭腓力講，“{儜}起，向南邊去，走到從耶路撒冷到迦薩去個路：就是荒野。”

·27 Ge ziu ky'i-sing: yiu ih-ke Yi-di-ô-pah nying, z Yi-di-ô-pah nyü-wông Kön-da-kyi, yiu gyün-ping-keh t'a-kæn, kwön-li ge ts'ông-k'u; ge zông Yia-lu-sæh-lang li-pa;

> 27 渠就起身：有一個埃提阿伯人，是埃提阿伯女王干大基，有權柄個太監，管理渠倉庫；渠上耶路撒冷禮拜；

·28 cün-le zo ze ts'ô, doh sin-ts Yi-se-ô-keh shü.

> 28 轉來坐在車，讀先知以賽亞個書。

·29 Sing-Ling teh Fi-lih kông, “Ng yüong zông-k'e, tseo-gying ge ts'ô.”

> 29 聖靈搭腓力講，“爾用上去，走近渠車。”

·30 Fi-lih diao-zông, t'ing ge doh sin-ts Yi-se-ô-keh shü, ziu kông, “Ng su doh-keh, ming-bah feh?”

> 30 腓力趒上，聽渠讀先知以賽亞個書，就講，“爾所讀個，明白弗？”

·31 Ge kông, “M-nying ts-ying ngô, tsa neng-keo ming-bah?” Ziu ts'ing Fi-lih zông ts'ô, jü-de zo.

> 31 渠講，“無人指引我，怎能夠明白？”就請腓力上車，聚隊坐。

·32 Ge su doh-keh shü ziu-z kông, “Ge ziang ih-tsih yiang bi nying ky'in-k'e sæh-gao; yi ziang ih-tsih siao-yiang ze tsin ge mao cü-ts-keh min-zin feh hyiang, Ge feh k'e-k'eo.

> 32 渠所讀個書就是講，“渠像一隻羊被人牽去殺爻；又像一隻小羊在剪渠毛主子個面前弗響，渠弗開口。

·33 Ge ti-vi z-'eo vong teh-djôh kong-nyi-keh p'ön-tön: kæh-nying neng-keo kông Ge-keh si-de? ing-yü Ge-keh sing-ming ze si-zông mih-gao.” [Y.53.7,8.]

> 33 渠低微時候朆得着公義個判斷：何人能夠講渠個世代？因爲渠個性命在世上滅爻。”

·34 T'a-kæn teh Fi-lih kông, “Ts'ing-meng ng, sin-ts-nying kông keh shih-wa z ts-tin kæh-nying? wæ-z ge-z, wæ-z bih-nying?”

> 34 太監搭腓力講，“請問爾，先知人講箇說話是指點何人？還是渠自，還是別人？”

·35 Fi-lih k'e-k'eo, jong keh shü ky'i-deo, djün Yia-su peh ge.

> 35 腓力開口，從箇書起頭，傳耶穌畀渠。

·36 Ge-he ze lu-zông tseo-tao yiu shü-keh su-ze: t'a-kæn ziu kông, “Ze-i yiu shü; ngô ziu si-li yiu zah-m tsu-kah feh?”

> 36 渠許在路上走到有水個所在：太監就講，“在{倚}有水；我受洗禮有甚麼阻隔弗？”

·37 Fi-lih kông, “Ng ziah-z ih-sing siang-sing, ziu k'o-i.” T'a-kæn we-teh kông, “Ngô siang-sing Yia-su Kyi-toh z Zông-ti-keh N-ts.”

> 37 腓力講，“爾若是一心相信，就可以。”太監回答講，“我相信耶穌基督是上帝個兒子。”

·38 Ge ziu feng-fu ts'ô ding-lao: Fi-lih teh t'a-kæn jü-de lôh-shü; Fi-lih 'ang si-li peh ge.

> 38 渠就吩咐車停牢：腓力搭太監聚隊落水；腓力行洗禮畀渠。

·39 Jong shü zông-le, Cü-keh Sing-Ling ziu ta Fi-lih k'e; t'a-kæn hwön-hyi tseo z-keh lu, vong tse mông-djôh Fi-lih.

> 39 從水上來，主個聖靈就帶腓力去；太監歡喜走自個路，朆再望着腓力。

·40 Dæn-z Fi-lih tao Ô-so-tu: ziu kying-ku kôh zing-li djün foh-ing, dzih tao Ke-sæh-li-ô.

> 40 但是腓力到亞鎖都：就經過各城裏傳福音，直到該撒利亞。


## Sd. 9.

> Sd. 9.

**_1 Sao-lo tao Da-mô-seh k'e z-'eo, 4 mông-djôh do liang-kwông tih-tao di, 10 bi kæn-shün tso s-du, 18 Ô-nô-nyi-ô 'ang si-li peh ge. 20 Ge fông-tæn djün Kyi-toh. 23 Yiu-t'a nying ma-voh iao sæh ge: 29 kông Hyi-læh shih-wa Yiu-t'a nying ah wa-sön sæh ge, dæn-z ge tu bi-ku. 31 Kao-we yiu ön-tæn, Pi-teh i-hao Yi-nyi-ngô fong-t'æn bing, 36 peh Da-pi-da weh-cün-le._**

> **_1 掃羅到大馬色去時候，4 望着大亮光跌倒地，10 被揀選做使徒，18 亞拿尼亞行洗禮畀渠。20 渠放膽傳基督。23 猶太人埋伏要殺渠：29 講希臘說話猶太人也划算殺渠，但是渠都避過。31 教會有安耽，彼得醫好以尼雅瘋癱病，36 畀大比大活轉來。_**

·1 SAO-LO ky'i-hong-hong p'eng Cü-keh meng-du iao sæh ge-he, tseo-tao da tsi-s su-ze,

> 1 掃羅氣哄哄噴主個門徒要殺渠許，走到大祭司所在，

·2 ts'ing ge sia sing peh ge ta tao Da-mô-seh kôh jü-we-dông, peh Sao-lo p'ong-djôh jong keh Dao-lu nying, jü-bin nön-nyü, tu hao kw'eng-lao ka tao Yia-lu-sæh-lang le.

> 2 請渠寫信畀渠帶到大馬色各聚會堂，畀掃羅碰着從箇道路人，隨便男女，都好捆牢解到耶路撒冷來。

·3 Kw'a tseo-tao Da-mô-seh, hweh-zin jong t'in yiu liang-kwông deo-ky'ün tsiao-djôh ge:

> 3 快走到大馬色，忽然從天有亮光頭圈照着渠：

·4 ge ziu tih-tao di, t'ing-djôh yiu sing-ing teh ge kông, “Sao-lo, Sao-lo, ng tsa-sang pih-næn Ngô?”

> 4 渠就跌倒地，聽着有聲音搭渠講，“掃羅，掃羅，爾怎生逼難我？”

·5 Ge kông, “Cü, Ng z kæh-nying?” Cü kông, “Ngô z Yia-su ziu-z ng su pih-næn-keh: ng kyiah t'ih-djôh ts' z næn.”

> 5 渠講，“主，爾是何人？”主講，“我是耶穌就是爾所逼難個：爾腳踢着刺是難。”

·6 Ge kying-hôh gæh-gæh-teo kông, “Cü, Ng iao ngô tsa tso fæh?” Cü teh ge kông, “Nang-ky'i, tsing zing; ng ing-ke tsa tso we t'ong-ts ng.”

> 6 渠驚{嚯}搿搿抖講，“主，爾要我怎做法？”主搭渠講，“{儜}起，進城；爾應該怎做會通知爾。”

·7 Jü-de tseo cü-ts t'ing-djôh keh sing-ing, vong mông-djôh nying; tsih we ô-k'eo vu-nyin gyi-teh.

> 7 聚隊走主子聽着箇聲音，朆望着人；只會啞口無言徛{搭}。

·8 Sao-lo jong di nang-ky'i; ngæn ts'ang-k'e, feh neng mông; ge-he ziu ky'in ge siu, ta ge tsing Da-mô-seh.

> 8 掃羅從地{儜}起；眼撐開，弗能望；渠許就牽渠手，帶渠進大馬色。

·9 Yiu sæn nyih mông-feh-djôh, yi feh ying-zih.

> 9 有三日望弗着，又弗飲食。

·10 Da-mô-seh yiu ih-ke meng-du, ming-z Ô-nô-nyi-ô; Cü ze hyin-ling teh ge kông, “Ô-nô-nyi-ô.” Ge kông, “Cü, ngô ze-i.”

> 10 大馬色有一個門徒，名字亞拿尼亞；主在顯靈搭渠講，“亞拿尼亞。”渠講，“主，我在{倚}。”

·11 Cü teh ge kông, “Nang-ky'i, tao Dzih-ka k'e; ze Yiu-da u-li t'ao-sing ih-ke Da-su nying, ming-z Sao-lo: ing-yü ge yin-ze tao-kao;

> 11 主搭渠講，“{儜}起，到直街去；在猶大{烏}裏討信一個大數人，名字掃羅：因爲渠現在禱告；

·12 ge yi-kying mông-djôh ih-ke nying ming-z Ô-nô-nyi-ô tseo-tsing, siu en-en ge, peh ge mông-djôh.”

> 12 渠已經望着一個人名字亞拿尼亞走進，手按按渠，畀渠望着。”

·13 Ô-nô-nyi-ô ziu we-teh kông, “Cü, ngô yi-kying t'ing-djôh hyü-to nying kông, keh nying yiu to-siao næn-c'ü de Ng Yia-lu-sæh-lang-keh sing-du:

> 13 亞拿尼亞就回答講，“主，我已經聽着許多人講，箇人有多少難處待爾耶路撒冷個聖徒：

·14 yin-ze ge tao-i le yiu tsi-s-tsiang-keh gyün-ping hao kw'eng-pông væn-pah tao-kao Ng ming-deo cü-ts.”

> 14 現在渠到{倚}來有祭司長個權柄好捆綁凡百禱告爾名頭主子。”

·15 Cü teh ge kông, “Ng k'e: ge z Ngô kæn-shün-keh ky'i-ming, hao yiang-k'e Ngô-keh ming-deo ze bih-koh-nying, teh kyüing-wông, teh Yi-seh-lih pah-sing-keh min-zin.

> 15 主搭渠講，“爾去：渠是我揀選個器皿，好揚開我個名頭在別國人，搭君王，搭以色列百姓個面前。

·16 Ngô we peh ge hyiao-teh ge yü Ngô ming-deo iao ziu to-siao k'u-næn.”

> 16 我會畀渠曉得渠爲我名頭要受多少苦難。”

·17 Ô-nô-nyi-ô ziu k'e, tseo-tsing oh-li; siu en-en ge kông, “Hyüong-di Sao-lo, ng le z-'eo, ze lu-zông su yin-c'ih peh ng-keh Cü Yia-su, ts'a ngô le peh ng we mông, yi bi Sing-Ling c'ong-mön.”

> 17 亞拿尼亞就去，走進屋裏；手按按渠講，“兄弟掃羅，爾來時候，在路上所現出畀爾個主耶穌，差我來畀爾會望，又被聖靈充滿。”

·18 Hweh-zin ngæn yiu meh-z ziang ng-ling tih-lôh, lih-k'eh mông-djôh; ge nang-ky'i, ziu si-li;

> 18 忽然眼有物事像魚鱗跌落，立刻望着；渠{儜}起，受洗禮；

·19 væn ky'üoh-ku, nying ziu gyin-ky'i-le. Sao-lo teh Da-mô-seh-keh meng-du djü kyi nyih.

> 19 飯喫過，人就健起來。掃羅搭大馬色個門徒住幾日。

·20 Ziu ze keh-sih jü-we-dông djün Yia-su z Zông-ti-keh N-ts.

> 20 就在箇些聚會堂傳耶穌是上帝個兒子。

·21 Væn-pah t'ing-djôh cü-ts tu hyi-gyi, kông, “Ze Yia-lu-sæh-lang 'e tao-kao keh ming-deo cü-ts, yi tao-i le iao kw'eng-pông ge-he, ka peh tsi-s-tsiang, ky'i feh-z keh nying?”

> 21 凡百聽着主子都希奇，講，“在耶路撒冷害禱告箇名頭主子，又到{倚}來要捆綁渠許，解畀祭司長，豈弗是箇人？”

·22 Dæn-z Sao-lo neng-kön yüih-fæh kyin-ku, pôh-tao djü ze Da-mô-seh-keh Yiu-t'a nying, bin-ming Yia-su z Kyi-toh.

> 22 但是掃羅能幹越發堅固，駁倒住在大馬色個猶太人，辯明耶穌是基督。

·23 Ku hyü-to nyih-su, Yiu-t'a nying jü-de siang-liang iao sæh ge:

> 23 過許多日數，猶太人聚隊商量要殺渠：

·24 dæn-z ge-he-keh kyi-meo bi Sao-lo hyiao-teh. Ge-he nyih-yia siu-lao zing-meng wa-sön iao sæh ge:

> 24 但是渠許個計謀被掃羅曉得。渠許日夜守牢城門划算要殺渠：

·25 dæn-z meng-du yia-li yüong læn, peh Sao-lo jong zing-zông fông-lôh.

> 25 但是門徒夜裏用籃，畀掃羅從城上放落。

·26 Sao-lo tao Yia-lu-sæh-lang, siang teh meng-du kyih-kao: dæn-z ge-he tu p'ô ge, feh siang-sing ge z meng-du.

> 26 掃羅到耶路撒冷，想搭門徒結交：但是渠許都怕渠，弗相信渠是門徒。

·27 Pô-nô-pô ta ge k'e, kyin s-du, peh ge lu-zông tsa-sang mông-djôh Cü, Cü teh ge kông-ku, ge ze Da-mô-seh yüong Yia-su-keh ming-deo tsa fông-tæn djün-dao, tu teh ge-he kông.

> 27 巴拿巴帶渠去，見使徒，畀渠路上怎生望着主，主搭渠講過，渠在大馬色用耶穌個名頭怎放膽傳道，都搭渠許講。

·28 Sao-lo ze Yia-lu-sæh-lang teh meng-du jü-de tsing-c'ih:

> 28 掃羅在耶路撒冷搭門徒聚隊進出：

·29 yüong Cü Yia-su-keh ming-deo fông-tæn djün-dao: teh kông Hyi-læh shih-wa-keh Yiu-t'a nying bin-leng: dæn-z ge-he wa-sön iao sæh ge.

> 29 用主耶穌個名頭放膽傳道：搭講希臘說話個猶太人辯論：但是渠許划算要殺渠。

·30 Hyüong-di hyiao-teh, ziu song ge tao Ke-sæh-li-ô, peh ge tao Da-su k'e.

> 30 兄弟曉得，就送渠到該撒利亞，畀渠到大數去。

·31 KEH z-'eo Yiu-t'a teh Kô-li-li teh Sæh-mô-li-ô-keh kao-we tu ön-tæn; zing-ziu teh-'ang; p'ô-gyü Cü tso-nying, teh-djôh Sing-Ling-keh ön-yü, kô-ts'eo su-moh.

> 31 箇時候猶太搭加利利搭撒馬利亞個教會都安耽；成就德行；怕懼主做人，得着聖靈個安慰，加湊數目。

·32 Pi-teh tseo-ku s-fông, tseo-tao djü ze Lü-da sing-du-keh su-ze.

> 32 彼得走過四方，走到住在呂大聖徒個所在。

·33 Ze-kæn p'ong-djôh ih-ke nying ming-z Yi-nyi-ngô, pæh nyin ze min-zông, ing-yü sang fong-t'æn bing.

> 33 在{簡}碰着一個人名字以尼雅，八年在眠牀，因爲生瘋癱病。

·34 Pi-teh teh ge kông, “Yi-nyi-ngô, Yia-su Kyi-toh peh ng jün-yü: nang-ky'i, côh-zih ng-keh min-zông.” Ge lih-k'eh nang-ky'i.

> 34 彼得搭渠講，“以尼雅，耶穌基督畀爾痊癒：{儜}起，捉拾爾個眠牀。”渠立刻{儜}起。

·35 Djü ze Lü-da teh Sæh-leng-keh nying tu mông-djôh, ziu kyü-voh Cü.

> 35 住在呂大搭撒崙個人都望着，就歸服主。

·36 Ze Iah-p'ô yiu ih-ke nyü meng-du ming-z Da-pi-da, fæn-c'ih-le ziu-z To-kô; ge z kwông-'ang hao-z teh tsiu-tsi nying.

> 36 在約帕有一個女門徒名字大比大，翻出來就是多加；渠是廣行好事搭賙濟人。

·37 Keh z-'eo ge sang bing s-gao: si kön-zing, ding ze leo-zông.

> 37 箇時候渠生病死爻：洗乾淨，停在樓上。

·38 Lü-da teh Iah-p'ô lin-gying, meng-du t'ing-djôh Pi-teh ze-kæn, ts'a liang-ke nying k'e ts'ing ge le, hyiao tæn-kôh.

> 38 呂大搭約帕連近，門徒聽着彼得在{簡}，差兩個人去請渠來，{=休要}耽擱。

·39 Pi-teh ziu ky'i-sing teh ge-he jü-de k'e. Tseo-tao, ge-he ta ge zông leo-zông: cong kwa-vu gyi ze Pi-teh wang-pin k'oh, To-kô ze-sang z-'eo su tso-keh i-zông, peh ge mông.

> 39 彼得就起身搭渠許聚隊去。走到，渠許帶渠上樓上：衆寡婦徛在彼得橫邊哭，多加在生時候所做個衣裳，畀渠望。

·40 Pi-teh ao ge-he tu tseo-c'ih, ziu gyü-lôh tao-kao; le-cün hyiang s-siu kông, “Da-pi-da, nang-ky'i.” Ge ngæn ts'ang-k'e; mông-djôh Pi-teh, ziu zo-ky'i.

> 40 彼得謳渠許都走出，就跪落禱告；{擂}轉向屍首講，“大比大，{儜}起。”渠眼撐開；望着彼得，就坐起。

·41 Pi-teh di siu, tông ge ky'i-le: ziu ao cong sing-du teh kwa-vu, peh ge-he mông ge z weh-gao.

> 41 彼得遞手，擋渠起來：就謳衆聖徒搭寡婦，畀渠許望渠是活爻。

·42 T'ong Iah-p'ô di-fông tu hyiao-teh: ziu yiu hyü-to nying siang-sing Cü.

> 42 統約帕地方都曉得：就有許多人相信主。

·43 Pi-teh ze Iah-p'ô djü hao kyi nyih, ze ih-ke siao-bi lao-s Si-meng-keh u-li.

> 43 彼得在約帕住好幾日，在一個硝皮老師西門個{烏}裏。


## Sd. 10.

> Sd. 10.

**_1 Gyin-zing-keh Ko-nyi-liu, 5 bi t'in-s feng-fu, ts'a nying ts'ing Pi-teh le. 11 Pi-teh mông hyin-ling, 15, 20 Zông-ti kao ge m-c'ü mông bih-koh-nying feh ky'i. 34 Ge djün dao-li peh Ko-nyi-liu teh jü-de-keh nying z-'eo, 44 Sing-ling ling-djôh ih-ts'ih t'ing dao-li cü-ts, 48 ge-he tu ziu si-li._**

> **_1 虔誠個哥尼流，5 被天使吩咐，差人請彼得來。11 彼得望顯靈，15，20 上帝教渠無處望別國人弗起。34 渠傳道理畀哥尼流搭聚隊個人時候，44 聖靈臨着一切聽道理主子，48 渠許都受洗禮。_**

·1 KE-SÆH-LI-Ô yiu ih-ke nying, ming-z Ko-nyi-liu, z Yi-da-li ying-li-keh pah-tsong;

> 1 該撒利亞有一個人，名字哥尼流，是以大利營裏個百總；

·2 ge nying gyin-sing, teh 'eh-kô p'ô-gyü Zông-ti, kwông-'ang hao-z peh pah-sing, dziang-z tao-kao Zông-ti.

> 2 渠人虔心，搭合家怕懼上帝，廣行好事畀百姓，長時禱告上帝。

·3 Mao sing z ts'u, yiu hyin-ling, ming-ming mông-djôh Zông-ti-keh t'in-s tsing-le, teh ge kông, “Ko-nyi-liu.”

> 3 毛申時初，有顯靈，明明望着上帝個天使進來，搭渠講，“哥尼流。”

·4 Ko-nyi-liu ts'ing-ting mông ge, kying-hôh, kông, “Cü, zao z-kön?” T'in-s teh ge kông, “Ng-keh tao-kao, ng-keh hao-z, yi-kying sing-zông tao Zông-ti min-zin kyi ze-kæn.

> 4 哥尼流親盯望渠，驚{嚯}，講，“主，{唣}事幹？”天使搭渠講，“爾個禱告，爾個好事，已經升上到上帝面前記在{簡}。

·5 Yin-ze ng hao ts'a nying tao Iah-p'ô, ts'ing Si-meng le, ziu-z ts'ing-hwu Pi-teh:

> 5 現在爾好差人到約帕，請西門來，就是稱呼彼得：

·6 ge tæn-kôh ze ih-ke siao-bi lao-s Si-meng u-li, ze he-pin: ng ing-ke tso z-kön ge we teh ng kông.”

> 6 渠耽擱在一個硝皮老師西門{烏}裏，在海邊：爾應該做事幹渠會搭爾講。”

·7 Teh ge kông-keh t'in-s k'e-gao; Ko-nyi-liu ziu ao liang-ke yüong-nying, teh sing-pin voh-z-keh ih-ke gyin-sing ying-ping;

> 7 搭渠講個天使去爻；哥尼流就謳兩個用人，搭身邊服事個一個虔心營兵；

·8 keh z-kön tu t'ong-ts ge, ziu ts'a ge-he tao Iah-p'ô.

> 8 箇事幹都通知渠，就差渠許到約帕。

·9 Di-nyi nyih, keh sæn-ke nying tseo lu, kw'a tao zing-li, mao ng z tsing, Pi-teh tseo-zông oh-zông tao-kao:

> 9 第二日，箇三個人走路，快到城裏，毛午時正，彼得走上屋上禱告：

·10 hyiao-teh du-hæh iao ky'üoh: ge-he ze-teh bi-bæn, ge hweh-zin hweng-k'e;

> 10 曉得肚{㾎}要喫：渠許在{搭}備辦，渠忽然昏去；

·11 mông-djôh t'in k'e-k'e, yiu ih-yiang meh-z kông-lôh, ziang ih-kw'e do pu, kyi s-kôh, dông-lôh tao di:

> 11 望着天開開，有一樣物事降落，像一塊大布，繫四角，宕落到地：

·12 li-min yiu pah-yiang di-zông s-kyiah-keh cong-sang, yia-siu, djong-nyi, teh t'in-k'ong-keh tiao.

> 12 裏面有百樣地上四腳個衆生，野獸，蟲蟻，搭天空個鳥。

·13 Ziu yiu sing-ing teh ge kông, “Pi-teh, nang-ky'i; sæh-gao, ky'üoh.”

> 13 就有聲音搭渠講，“彼得，{儜}起；殺爻，喫。”

·14 Pi-teh kông, “Cü,  tön feh-k'o; væn-pah we-u feh kyih-zing-keh meh-z ngô jong-le vong ky'üoh-ku.”

> 14 彼得講，“主，斷弗可；凡百穢污弗潔淨個物事我從來朆喫過。”

·15 Di-nyi t'ao yiu sing-ing teh ge kông, “Zông-ti su kyih-zing-keh, ng feh-k'o sön ge we-u.”

> 15 第二套有聲音搭渠講，“上帝所潔淨個，爾弗可算渠穢污。”

·16 Keh-yiang-ts yiu sæn-t'ao: keh meh-z ziu siu-zông t'in.

> 16 箇樣子有三套：箇物事就收上天。

·17 Pi-teh sing-li wæ ze-teh nyi-sing su mông-djôh-keh hyin-ling zao i-s, Ko-nyi-liu ts'a-le-keh nying t'ao-sing tao Si-meng u-li, gyi ze meng-k'eo,

> 17 彼得心裏還在{搭}疑心所望着個顯靈{唣}意思，哥尼流差來個人討信到西門{烏}裏，徛在門口，

·18 ze-teh meng, “Si-meng, ts'ing-hwu Pi-teh, tæn-kôh ze-i feh?”

> 18 在{搭}問，“西門，稱呼彼得，耽擱在{倚}弗？”

·19 Pi-teh ze-teh s-ts'eng keh hyin-ling, Sing-Ling teh ge kông, “Yiu sæn-ke nying le zing ng.

> 19 彼得在{搭}思忖箇顯靈，聖靈搭渠講，“有三個人來尋爾。

·20 Nang-ky'i, tseo-lôh, teh ge jü-de k'e, hyiao nyi-sing: ing-yü Ngô ts'a ge le.”

> 20 {儜}起，走落，搭渠聚隊去，{=休要}疑心：因爲我差渠來。”

·21 Pi-teh ziu tseo-lôh kyin Ko-nyi-liu ts'a-le-keh nying, kông, “Ng-he su zing-keh ziu-z ngô: ng-he yü zah-m z-kön le?”

> 21 彼得就走落見哥尼流差來個人，講，“爾許所尋個就是我：爾許爲甚麼事幹來？”

·22 Ge-he kông, “Pah-tsong Ko-nyi-liu, z tsing-dzih p'ô-gyü Zông-ti-keh nying, t'ong Yiu-t'a pah-sing su ts'ing-tsæn, mong sing-zin t'in-s-keh ts-ying, ao ge ts'ing ng tao ge u-li k'e, hao t'ing ng-keh shih-wa.”

> 22 渠許講，“百總哥尼流，是正直怕懼上帝個人，統猶太百姓所稱讚，蒙聖善天使個指引，謳渠請爾到渠{烏}裏去，好聽爾個說話。”

·23 Pi-teh ziu ts'ing ge-he tsing-le, liu ge ku yia. Di-nyi nyih Pi-teh teh ge-he jü-de ky'i-sing; wæ-yiu kyi-ke Iah-p'ô-keh hyüong-di ah jü-de k'e.

> 23 彼得就請渠許進來，留渠過夜。第二日彼得搭渠許聚隊起身；還有幾個約帕個兄弟也聚隊去。

·24 Tse z ih-nyih, ge-he tseo-tsing Ke-sæh-li-ô. Ko-nyi-liu yi-kying jü-zih ts'ing-kyün bong-yiu, tu ze-kæn teng-'eo.

> 24 再是一日，渠許走進該撒利亞。哥尼流已經聚集親眷朋友，都在{簡}等候。

·25 Pi-teh tseo-tsing oh-li, Ko-nyi-liu ziu tsih-djôh ge, gyü ze ge kyiah-zin pa ge.

> 25 彼得走進屋裏，哥尼流就接着渠，跪在渠腳前拜渠。

·26 Pi-teh tông ge ky'i-le, kông, “Nang-ky'i; ngô ah z nying.”

> 26 彼得擋渠起來，講，“{儜}起；我也是人。”

·27 Ziu teh ge kông-kông tseo-tsing; mông-djôh yiu hyü-to nying jü-zih:

> 27 就搭渠講講走進；望着有許多人聚集：

·28 ziu teh ge-he kông, “Ng-he hyiao-teh Yiu-t'a nying ts'ing-gying bih-koh-nying, tseo-tsing ge oh-li z feh ing-ke; dæn-z Zông-ti yi-kying ts-tin ngô, jü-bin zao-teh nying feh-k'o sön ge we-u feh kyih-zing.

> 28 就搭渠許講，“爾許曉得猶太人親近別國人，走進渠屋裏是弗應該；但是上帝已經指點我，隨便{唣}{得}人弗可算渠穢污弗潔淨。

·29 Su-i ts'a nying le ts'ing ngô, ngô feh t'e-z ziu le. Yin-ze meng ng-he yü zao z-kön ts'ing ngô?”

> 29 所以差人來請我，我弗推辭就來。現在問爾許爲{唣}事幹請我？”

·30 Ko-nyi-liu kông, “Ngô s nyih zin kying-zih tao keh z-'eo, sing z ts'u ze u-li tao-kao; hweh-zin yiu ih-ke nying tsiah kwông-ming-keh i-zông gyi ze ngô min-zin, kông,

> 30 哥尼流講，“我四日前禁食到箇時候，申時初在{烏}裏禱告；忽然有一個人着光明個衣裳徛在我面前，講，

·31 ‘Ko-nyi-liu, ng-keh tao-kao yi-kying t'ing-djôh; ng-keh hao-z yi-kying ze Zông-ti min-zin kyi-nyin.

> 31 ‘哥尼流，爾個禱告已經聽着；爾個好事已經在上帝面前記念。

·32 Ng hao ts'a nying tao Iah-p'ô, ts'ing Si-meng le, ziu-z ts'ing-hwu Pi-teh; ge tæn-kôh ze he-pin, siao-bi lao-s Si-meng u-li: ge le, we teh ng kông.’

> 32 爾好差人到約帕，請西門來，就是稱呼彼得；渠耽擱在海邊，硝皮老師西門{烏}裏：渠來，會搭爾講。’

·33 Ngô lih-k'eh ts'a nying ts'ing ng; ng le z ting hao. Yin-ze ngô-he tu ze-i, ze Zông-ti min-zin, iao t'ing Zông-ti væn-pah su feng-fu ng.”

> 33 我立刻差人請爾；爾來是頂好。現在我許都在{倚}，在上帝面前，要聽上帝凡百所吩咐爾。”

·34 Pi-teh ky'i-k'eo, kông, “Ngô zih-ze hyiao-teh Zông-ti z 'ao-vu p'in-ky'üoh;

> 34 彼得啓口，講，“我實在曉得上帝是毫無偏曲；

·35 dæn-z væn-koh pah-sing cong-yiang yiu p'ô-gyü Ge, tsing-dzih tso nying, Ge tu k'eng tsih-ziu.

> 35 但是萬國百姓中央有怕懼渠，正直做人，渠都肯接受。

·36 Zông-ti su djün peh Yi-seh-lih nying-keh dao-li, z t'ôh Yia-su Kyi-toh djün 'o-bing-keh foh-ing (Ge z væn-veh ts Cü) —

> 36 上帝所傳畀以色列人個道理，是託耶穌基督傳和平個福音（渠是萬物之主）——

·37 keh dao-li ng-he tu hyiao-teh, z Iah-'ön djün si-li ts-'eo, jong Kô-li-li ky'i, ze Yiu-t'a kôh di-fông;

> 37 箇道理爾許都曉得，是約翰傳洗禮之後，從加利利起，在猶太各地方；

·38 Zông-ti tsa-sang yüong Sing-Ling teh neng-kön, fu yiu fong Nô-sæh-læh-keh Yia-su: Ge tseo-le-tseo-k'e 'ang-zin, i-hao væn-pah bi mo-kyü su æh-tsi; ing-yü Zông-ti z teh Ge jü-de.

> 38 上帝怎生用聖靈搭能幹，敷油封拿撒勒個耶穌：渠走來走去行善，醫好凡百被魔鬼所壓制；因爲上帝是搭渠聚隊。

·39 Ngô-he z te-tsing Ge ze Yiu-t'a teh Yia-lu-sæh-lang væn-pah su tso z-kön. Ge-he peh Ge kwa ze jü-zông, tsông Ge s.

> 39 我許是對證渠在猶太搭耶路撒冷凡百所做事幹。渠許畀渠掛在樹上，妝渠死。

·40 Tao di-sæn nyih Zông-ti peh Ge tse weh, hyin-ming peh nying mông,

> 40 到第三日上帝畀渠再活，顯明畀人望，

·41 feh-z peh cong pah-sing mông, tæn peh Zông-ti yü-sin kæn-shün tso te-tsing-keh mông; ziu-z ngô-he, Ge s-gao tse weh ts-'eo teh Ge jü-de ky'üoh hæh cü-ts.

> 41 弗是畀衆百姓望，單畀上帝預先揀選做對證個望；就是我許，渠死爻再活之後搭渠聚隊喫喝主子。

·42 Ge feng-fu ngô-he djün dao-li peh pah-sing, te-tsing Zông-ti su ding p'ön-tön weh-nying teh s-nying-keh ziu-z Ge.

> 42 渠吩咐我許傳道理畀百姓，對證上帝所定判斷活人搭死人個就是渠。

·43 Cong sin-ts-nying yü Ge tso te-tsing, kông væn-pah siang-sing Ge k'ao Ge ming-deo we teh-djôh ze-keh sô-min.”

> 43 衆先知人爲渠做對證，講凡百相信渠靠渠名頭會得着罪個赦免。”

·44 Pi-teh wæ ze-teh kông keh shih-wa, Sing-Ling ling-djôh ih-ts'ih t'ing dao-li cü-ts.

> 44 彼得還在{搭}講箇說話，聖靈臨着一切聽道理主子。

·45 Teh Pi-teh jü-de le-keh z ziu tsiu-keh-li siang-sing-keh nying, yü Sing-Ling s-peh bih-koh-nying, hyi-gyi.

> 45 搭彼得聚隊來個是受周割禮相信個人，爲聖靈賜畀別國人，希奇。

·46 Ing-yü t'ing ge-he kông bih-c'ü t'u-wa, yi ze-teh tsæn-mi Zông-ti. Pi-teh ziu kông,

> 46 因爲聽渠許講別處土話，又在{搭}讚美上帝。彼得就講，

·47 “Keh-sih nying kyi-zin ziu Sing-Ling teh ngô-he ih-yiang, yüong shü peh ge 'ang si-li, kæh-nying hao tsu-lao?”

> 47 “箇些人既然受聖靈搭我許一樣，用水畀渠行洗禮，何人好阻牢？”

·48 Ziu feng-fu yüong Cü-keh ming-deo peh ge 'ang si-li. Ge-he liu Pi-teh ze-kæn djü kyi nyih.

> 48 就吩咐用主個名頭畀渠行洗禮。渠許留彼得在{簡}住幾日。


## Sd. 11.

> Sd. 11.

**_1 Pi-teh bi kao-zông yü ge teh bih-koh-nying jü-de ky'üoh, 5 Pi-teh feng-p'eo, 18 Yiu-t'a nying teh s-du i ge su kông. 19 Kyi-zin foh-ing 'ang tao Fi-nyi-kyi, Kyü-pi-lu teh Ön-di-ah, Yia-lu-sæh-lang-keh kao-we ts'a Pô-nô-pô kyin-ku siang-sing cü-ts. 26 Meng-du ze-kæn ts'ing-hwu Kyi-toh-du ky'i-deo. 27 Yiu-t'a yiu hông-nyin z-'eo, ge-he tsiu-tsi Yiu-t'a hyüong-di._**

> **_1 彼得被告狀爲渠搭別國人聚隊喫，5 彼得分剖，18 猶太人搭使徒依渠所講。19 既然福音行到腓尼基，居比路搭安提阿，耶路撒冷個教會差巴拿巴堅固相信主子。26 門徒在{簡}稱呼基督徒起頭。27 猶太有荒年時候，渠許賙濟猶太兄弟。_**

·1 ZE Yiu-t'a-keh s-du teh hyüong-di t'ing-djôh bih-koh-nying ah tsih-ziu Zông-ti-keh dao-li.

> 1 在猶太個使徒搭兄弟聽着別國人也接受上帝個道理。

·2 Pi-teh zông Yia-lu-sæh-lang z-'eo, ziu tsiu-keh-li-keh meng-du p'i-bing ge, kông,

> 2 彼得上耶路撒冷時候，受周割禮個門徒批評渠，講，

·3 “Ng tseo-tsing vong ziu tsiu-keh-li-keh nying-kô, yi teh ge-he jü-de ky'üoh.”

> 3 “爾走進朆受周割禮個人家，又搭渠許聚隊喫。”

·4 Pi-teh ziu peh keh z-kön a-ts'-jü t'ong-ts ge-he, kông,

> 4 彼得就畀箇事幹挨次序通知渠許，講，

·5 “Ngô ze Iah-p'ô zing-li tao-kao: nying hweng-k'e mông-djôh hyin-ling, yiu ih-yiang meh-z ziang ih-kw'e do pu, kyi s-kôh, jong t'in dông-lôh, dzih tao ngô su-ze:

> 5 “我在約帕城裏禱告：人昏去望着顯靈，有一樣物事像一塊大布，繫四角，從天宕落，直到我所在：

·6 ngô ts'ing-ting mông, mông-djôh yiu di-zông s-kyiah-keh cong-sang yia-siu djong-nyi teh t'in-k'ong-keh tiao.

> 6 我親盯望，望着有地上四腳個衆生野獸蟲蟻搭天空個鳥。

·7 Ziu t'ing-djôh sing-ing teh ngô kông, ‘Pi-teh, nang-ky'i; sæh-gao, ky'üoh.’

> 7 就聽着聲音搭我講，‘彼得，{儜}起；殺爻，喫。’

·8 Ngô kông, ‘Cü, tön feh-k'o: væn-pah we-u feh kyih-zing-keh meh-z jong vong tsing ngô k'eo-li.’

> 8 我講，‘主，斷弗可：凡百穢污弗潔淨個物事從朆進我口裏。’

·9 Di-nyi t'ao yiu sing-ing jong t'in we-teh ngô, kông, ‘Zông-ti su kyih-zing-keh, ng hyiao sön ge we-u.’

> 9 第二套有聲音從天回答我，講，‘上帝所潔淨個，爾{=休要}算渠穢污。’

·10 Keh-yiang-ts yiu sæn-t'ao: ziu tu siu-zông t'in.

> 10 箇樣子有三套：就都收上天。

·11 Keh z-'eo yiu sæn-ke nying tao ngô su djü-keh meng-k'eo, jong Ke-sæh-li-ô ts'a-le ts'ing ngô.

> 11 箇時候有三個人到我所住個門口，從該撒利亞差來請我。

·12 Sing-Ling ao ngô teh ge-he jü-de k'e, feh yüong nyi-sing. Ze-i keh loh-ke hyüong-di ah teh ngô tso-de k'e; ngô-he ziu tseo-tsing keh nying-keh u-li:

> 12 聖靈謳我搭渠許聚隊去，弗用疑心。在{倚}箇六個兄弟也搭我{佐}隊去；我許就走進箇人個{烏}裏：

·13 ge t'ong-ts ngô-he tsa mông-djôh ih-ke t'in-s gyi ze ge u-li teh ge kông, ‘Ng hao ts'a nying tao Iah-p'ô, ts'ing Si-meng le, ts'ing-hwu Pi-teh;

> 13 渠通知我許怎望着一個天使徛在渠{烏}裏搭渠講，‘爾好差人到約帕，請西門來，稱呼彼得；

·14 ge we peh ng z-kyi teh 'eh-kô hao teh-kyiu-keh shih-wa teh ng kông.’

> 14 渠會畀爾自己搭合家好得救個說話搭爾講。’

·15 Ngô te kông ky'i-deo, Sing-Ling ling-djôh ge-he, ziang yi-zin ling-djôh ngô-he.

> 15 我{對}講起頭，聖靈臨着渠許，像以前臨着我許。

·16 Ngô ziu ts'eng-djôh Cü su kông shih-wa, ‘Iah-'ön z yüong shü 'ang si-li, tsih-yiu ng-he we ziu Sing-Ling-keh si-li.’ [Sd.1.5.]

> 16 我就忖着主所講說話，‘約翰是用水行洗禮，只有爾許會受聖靈個洗禮。’

·17 Zông-ti kyi-zin yiu eng-s s-peh ge-he, teh s-peh ngô-he ih-yiang, siang-sing Cü Yia-su Kyi-toh z-'eo, ngô sön zao-teh nying hao tsu-djü Zông-ti?”

> 17 上帝既然有恩賜賜畀渠許，搭賜畀我許一樣，相信主耶穌基督時候，我算{唣}{得}人好阻住上帝？”

·18 Ge-he t'ing keh shih-wa, fe hyiang, ziu tsæn-mi Zông-ti, kông, “Zông-ti ah s-peh bih-koh-nying hwe-ke teh-djôh weh-ming.”

> 18 渠許聽箇說話，{=弗會}響，就讚美上帝，講，“上帝也賜畀別國人悔改得着活命。”

·19 YÜ Z-di-fæn-keh pih-næn z-kön sæn-k'e cü-ts ih-dzih tseo-tao Fi-nyi-kyi, Kyü-pi-lu, Ön-di-ah, tæn djün dao-li peh Yiu-t'a nying.

> 19 爲士提反個逼難事幹散開主子一直走到腓尼基，居比路，安提阿，單傳道理畀猶太人。

·20 Nen-cong yiu kyi-ke Kyü-pi-lu teh Ku-li-na nying; ge-he tao Ön-di-ah, djün Cü Yia-su-keh foh-ing peh Hyi-læh-nying.

> 20 內中有幾個居比路搭古利奈人；渠許到安提阿，傳主耶穌個福音畀希臘人。

·21 Cü ts'ing-siu pông-zu ge-he: yiu hyü-to nying siang-sing kyü-voh Cü.

> 21 主親手幫助渠許：有許多人相信歸服主。

·22 Yia-lu-sæh-lang-keh kao-we t'ing-djôh keh sing-sih, ziu ts'a Pô-nô-pô tao Ön-di-ah;

> 22 耶路撒冷個教會聽着箇信息，就差巴拿巴到安提阿；

·23 tseo-tao, mông-djôh Zông-ti-keh eng-yü, ziu kao-hying; ky'ün ge-he tu yüong kyin-ku-keh sing voh-z Cü:

> 23 走到，望着上帝個恩惠，就高興；勸渠許都用堅固個心服事主：

·24 ing-yü ge z hao nying, ting siang-sing, bi Sing-Ling c'ong-mön: ziu yiu hyü-to nying kyü-voh Cü.

> 24 因爲渠是好人，頂相信，被聖靈充滿：就有許多人歸服主。

·25 Pô-nô-pô tao Da-su k'e zing Sao-lo:

> 25 巴拿巴到大數去尋掃羅：

·26 zing-djôh, ta ge tao Ön-di-ah. Ge-he yiu ih-nyin mön teh kao-yiu jü-de jü-zih, yi kao-hyüing hyü-to nying; meng-du ts'ing-hwu Kyi-toh-du z Ön-di-ah ky'i-deo.

> 26 尋着，帶渠到安提阿。渠許有一年滿搭教友聚隊聚集，又教訓許多人；門徒稱呼基督徒是安提阿起頭。

·27 KEH z-'eo yiu kyi-ke sin-ts-nying jong Yia-lu-sæh-lang tseo-lôh tao Ön-di-ah.

> 27 箇時候有幾個先知人從耶路撒冷走落到安提阿。

·28 Nen-cong ih-ke ming-z Ô-kô-pu, bi Sing-Ling kön-dong, gyi-ky'i kông t'in-'ô 'eo-le yiu do hông-nyin: tao Ke-sæh Kah-lao-tiu z-'eo ko-zin yiu.

> 28 內中一個名字亞伽布，被聖靈感動，徛起講天下後來有大荒年：到該撒革老丟時候果然有。

·29 Meng-du ziu kôh-nying tsiao z-kyi su yiu, lih-ding cü-i ta-k'e kyüong-ing ze Yiu-t'a-keh hyüong-di.

> 29 門徒就各人照自己所有，立定主意帶去供應在猶太個兄弟。

·30 Ziu t'ih tso; ts'a Pô-nô-pô teh Sao-lo do peh tsiang-lao.

> 30 就{剔}做；差巴拿巴搭掃羅馱畀長老。


## Sd. 12.

> Sd. 12.

**_1 Hyi-leh wông pih-næn kao-yiu, sæh Ngô-kôh, kwæn Pi-teh ze kæn-lao; yü kao-we-keh tao-kao t'in-s ta ge c'ih. 20 Yü Hyi-leh kyiao-ngao, feh kyü yüong-wa peh Zông-ti, t'in-s tang ge, ting k'u s-gao. 24 Ge s ts-'eo Zông-ti-keh dao-li hying-wông._**

> **_1 希律王逼難教友，殺雅各，關彼得在監牢；爲教會個禱告天使帶渠出。20 爲希律驕傲，弗歸榮華畀上帝，天使打渠，❓❓死爻。24 渠死之後上帝個道理興旺。_**

·1 KEH z-'eo Hyi-leh wông dong-siu iao 'e kao-we-li kyi-ke nying.

> 1 箇時候希律王動手要害教會裏幾個人。

·2 Ziu sæh-gao Iah-'ön-keh hyüong-di Ngô-kôh.

> 2 就殺爻約翰個兄弟雅各。

·3 Mông Yiu-t'a nying tu hwön-hyi, yi k'ô Pi-teh. Keh z-'eo z Vu-kao-tsih.

> 3 望猶太人都歡喜，又揢彼得。箇時候是無酵節。

·4 K'ô-le, ziu kwæn-tsing kæn-lao, kao-de zih-loh-ke ping kwön ge; siang ku Yü-yiah-tsih ta ge c'ih peh pah-sing.

> 4 揢來，就關進監牢，交代十六個兵管渠；想過逾越節帶渠出畀百姓。

·5 Pi-teh bi kwön-siu ze kæn-lao: dæn-z kao-we de ge ts'ih-sing gyiu Zông-ti.

> 5 彼得被管守在監牢：但是教會代渠切心求上帝。

·6 Hyi-leh wa-sön t'a ge c'ih, keh yia Pi-teh kw'eng ze liang-ke ping tông-cong, lin-lao liang-kwang t'ih-lin; kwön cü-ts ze meng-k'eo siu-kæn.

> 6 希律划算拖渠出，箇夜彼得睏在兩個兵當中，鏈牢兩梗鐵鏈；管主子在門口守監。

·7 Yiu Cü-keh t'in-s hweh-zin gyi ze ge pin, yiu liang-kwông t'eo-c'ih keh kæn: ge tæh-tæh Pi-teh iao-hyih, ao ge sing, kông, “Kw'a-ting nang-ky'i.” Ge siu-zông-keh t'ih-lin jü-tsih t'eh-lôh.

> 7 有主個天使忽然徛在渠邊，有亮光透出箇監：渠{搭}{搭}彼得腰脅，謳渠醒，講，“快{點}{儜}起。”渠手上個鐵鏈隨即脫落。

·8 T'in-s yi teh ge kông, “Kyi-iao-ta kyi-hao, 'a-ta vôh-lao.” Pi-teh i ge tso. Yi teh ge kông, “Ng p'i nga-min i-zông, keng ngô le.”

> 8 天使又搭渠講，“繫腰帶繫好，鞋帶縛牢。”彼得依渠做。又搭渠講，“爾披外面衣裳，跟我來。”

·9 Ziu tseo-c'ih keng ge; wæ ts'eng-feh-tao t'in-s su tso z tsing, tsih ts'eng mông-djôh hyin-ling.

> 9 就走出跟渠；還忖弗到天使所做是真，只忖望着顯靈。

·10 Ku di-ih teh di-nyi siu-lao su-ze, tao t'ong zing-keh t'ih-meng; meng z-kyi k'e peh ge-he: tseo-c'ih, ku ih-diao ka; t'in-s mah-ding li-k'e ge.

> 10 過第一搭第二守牢所在，到通城個鐵門；門自己開畀渠許：走出，過一條街；天使驀定離開渠。

·11 Pi-teh ziu sing-sin, kông, “Yin-ze ngô hyiao-teh Cü lao-zih ts'a Ge-keh t'in-s, kyiu ngô c'ih Hyi-leh siu-li, teh Yiu-t'a pah-sing ih-ts'ih sô-mông.”

> 11 彼得就新鮮，講，“現在我曉得主老實差渠個天使，救我出希律手裏，搭猶太百姓一切奢望。”

·12 Ge s-ts'eng, ziu tao Mô-li-ô u-li, ziu-z Iah-'ön yi ts'ing-hwu Mô-k'o-keh nyiang: ze-kæn yiu hyü-to nying jü-zih tso tao-kao.

> 12 渠思忖，就到馬利亞{烏}裏，就是約翰又稱呼馬可個娘：在{簡}有許多人聚集做禱告。

·13 Pi-teh k'ao nga-de-meng, yiu ih-ke ô-deo, ming-z Lo-da, tseo-le t'ing-t'ing.

> 13 彼得敲外臺門，有一個丫頭，名字羅大，走來聽聽。

·14 T'ing-c'ih z Pi-teh-keh sing-ing, ting kao-hying, lin meng tu vong k'e, diao-tsing t'ong-ts ge-he Pi-teh gyi ze meng-k'eo.

> 14 聽出是彼得個聲音，頂高興，連門都朆開，趒進通知渠許彼得徛在門口。

·15 Cong-nying teh ge kông, “Ng fæh-tin.” Ge ih-ding kông z yiu. Ge-he kông, “Keh z ge-keh t'in-s.”

> 15 衆人搭渠講，“爾發癲。”渠一定講是有。渠許講，“箇是渠個天使。”

·16 Pi-teh k'ao feh hyih: ge-he k'e meng, mông-djôh ge, ziu gyi-kwa.

> 16 彼得敲弗歇：渠許開門，望着渠，就奇怪。

·17 Pi-teh siu yiao-yiao, ao ge-he hyiao hyiang, ziu t'ong-ts ge-he Cü tsa-sang ta ge c'ih kæn-lao. Yi kông, “Keh z-kön hao k'e t'ong-ts Ngô-kôh teh cong hyüong-di.” Ge tseo-c'ih, tao bih-c'ü k'e.

> 17 彼得手搖搖，謳渠許{=休要}響，就通知渠許主怎生帶渠出監牢。又講，“箇事幹好去通知雅各搭衆兄弟。”渠走出，到別處去。

·18 Tao t'in-liang, ping-ting ting kying-hông, feh-ts Pi-teh tao 'ah-yi k'e.

> 18 到天亮，兵丁頂驚慌，弗知彼得到{何}{裏}去。

·19 Hyi-leh zing ge zing-feh-djôh, jü-tsih sing-veng kwön-siu cü-ts, feng-fu peh ge-he sæh-gao. Ts-'eo jong Yiu-t'a tseo-lôh tao Ke-sæh-li-ô tæn-kôh.

> 19 希律尋渠尋弗着，隨即審問管守主子，吩咐畀渠許殺爻。之後從猶太走落到該撒利亞耽擱。

·20 Hyi-leh ting ky'i-'eng T'e-lo Si-teng nying: ge-he ts'oh-zi tao ge su-ze le, coh-t'ôh wông-keh gying-sing-kwön Pah-læh-z-tu gyiu-'o, yü ge-he di-fông-keh liang-zih jün k'ao wông-keh di-ka le.

> 20 希律頂氣恨推羅西頓人：渠許簇齊到渠所在來，囑託王個近身官伯拉士都求和，爲渠許地方個糧食全靠王個地界來。

·21 Tao ding-kyü-keh nyih-ts Hyi-leh tsiah dziao-i, zo ze wông-yü, ze pah-sing min-zin teh ge-he kông.

> 21 到定規個日子希律着朝衣，坐在王位，在百姓面前搭渠許講。

·22 Cong-nying ao-hyiang kông, “Keh z zông-ti-keh sing-ing, feh-z nying-keh sing-ing.”

> 22 衆人謳響講，“箇是上帝個聲音，弗是人個聲音。”

·23 Cü-keh t'in-s lih-k'eh tang ge, ing-yü ge feh kyü yüong-wa peh Zông-ti: ge nying c'ih djong, ky'i ziu dön-gao.

> 23 主個天使立刻打渠，因爲渠弗歸榮華畀上帝：渠人出蟲，氣就斷爻。

·24 Dæn-z Zông-ti-keh dao-li yüih-fæh hying-wông 'ang-k'e.

> 24 但是上帝個道理越發興旺行開。

·25 Pô-nô-pô teh Sao-lo kyüong-ing z-kön tso-ku, jong Yia-lu-sæh-lang cün-le: ta Iah-'ön yi ts'ing-hwu Mô-k'o, jü-de le.

> 25 巴拿巴搭掃羅供應事幹做過，從耶路撒冷轉來：帶約翰又稱呼馬可，聚隊來。


## Sd. 13.

> Sd. 13.

**_1 Pao-lo teh Pô-nô-pô kæn-shün djün dao-li peh bih-koh nying. 7 Z-gyiu Pao-lo teh tso zia-fæh-keh Pô-yia-su, 13 Pao-lo ze Ön-di-ah djün Yia-su z Kyi-toh. 42 Bih-koh nying siang-sing: 45 dæn-z Yiu-t'a nying hyü-pông; 46 su-i le-cün hyiang-djôh bih-koh nying. 48 Væn-pah yü-sin ding-kyü teh-djôh weh-ming tu siang-sing._**

> **_1 保羅搭巴拿巴揀選傳道理畀別國人。7 士求保羅搭做邪法個巴耶穌，13 保羅在安提阿傳耶穌是基督。42 別國人相信：45 但是猶太人毀謗；46 所以{擂}轉向着別國人。48 凡百預先定規得着活命都相信。_**

·1 ZE Ön-di-ah kao-we-li yiu kyi-ke sin-ts-nying teh kao-s; ziu-z Pô-nô-pô, Si-min yi ts'ing-hwu Nyi-kyih, Ku-li-na nying Lu-gyiu, teh Hyi-leh feng-fong wông jü-de yiang-do-keh Mô-nyin, wæ-yiu Sao-lo.

> 1 在安提阿教會裏有幾個先知人搭教師；就是巴拿巴，西面又稱呼尼結，古利奈人路求，搭希律分封王聚隊養大個馬念，還有掃羅。

·2 Ge-he ze-teh voh-z Cü, kying-zih, Sing-Ling kông, “Ng-he peh Ngô feng-p'a Pô-nô-pô teh Sao-lo, hao tso Ngô yi-kying dziao ge-he k'e tso z-kön.”

> 2 渠許在{搭}服事主，禁食，聖靈講，“爾許畀我分派巴拿巴搭掃羅，好做我已經召渠許去做事幹。”

·3 Ge-he ziu kying-zih tao-kao, siu en-en ge-he, peh ge k'e.

> 3 渠許就禁食禱告，手按按渠許，畀渠去。

·4 Ge-he bi Sing-Ling ts'a-k'e, ziu tao Si-liu-kyi; jong kæn k'e-jün sa tao Kyü-pi-lu.

> 4 渠許被聖靈差去，就到西流基；從{簡}開船駛到居比路。

·5 Tao Sæh-læh-mi, ze Yiu-t'a nying-keh jü-we-dông djün Zông-ti-keh dao-li: ge-he yiu Iah-'ön tso pông-siu.

> 5 到撒拉米，在猶太人個聚會堂傳上帝個道理：渠許有約翰做幫手。

·6 Kying-ku keh he-tao ih-dzih tao P'ô-feh, p'ong-djôh ih-ke yüong zia-fæh-keh kô sin-ts-nying, z Yiu-t'a nying, ming-z Pô-yia-su;

> 6 經過箇海島一直到帕弗，碰着一個用邪法個假先知人，是猶太人，名字巴耶穌；

·7 ge teh tsong-toh Z-gyiu Pao-lo ih-ke ts'ong-ming nying jü-de. Tsong-toh ao Pô-nô-pô teh Sao-lo le, siang t'ing Zông-ti-keh dao-li.

> 7 渠搭總督士求保羅一個聰明人聚隊。總督謳巴拿巴搭掃羅來，想聽上帝個道理。

·8 Dæn-z Yi-lü-mô (fæn-c'ih ziu-z ‘yüong zia-fæh-keh i-s’) teh ge-he tsôh-te, iao hong-yiu tsong-toh peh ge ts'o-ku tsing dao-li.

> 8 但是以呂馬（翻出就是‘用邪法個意思’）搭渠許作對，要哄誘總督畀渠錯過真道理。

·9 Sao-lo, yi ts'ing-hwu Pao-lo, bi Sing-Ling c'ong-mön, ngæn ts'ing-ting mông ge, kông,

> 9 掃羅，又稱呼保羅，被聖靈充滿，眼親盯望渠，講，

·10 “Ng c'ong-mön kyü-tsô kæn-ôh, mo-kyü-keh n-ts, ih-ts'ih kong-nyi-keh dziu-dih, tsa-sang feh hyih kao-ziao Cü-keh dzih-lu?

> 10 “爾充滿詭詐奸惡，魔鬼個兒子，一切公義個仇敵，怎生弗歇攪擾主個直路？

·11 Yin-ze Cü-keh siu ze ng sing-zông, ng iao hæh-ngæn, yiu dzæn-z fe mông-djôh nyih-deo.” Ge ngæn lih-k'eh ziang vu-lu tsao-lao heh-gao; môh-le-môh-k'e iao bih-ke ky'in ge.

> 11 現在主個手在爾身上，爾要瞎眼，有暫時{=弗會}望着日頭。”渠眼立刻像霧露罩牢黑爻；摸來摸去要別個牽渠。

·12 Tsong-toh, mông keh z-kön, hyi-gyi Cü-keh kao-hyüing, ziu siang-sing.

> 12 總督，望箇事幹，希奇主個教訓，就相信。

·13 Pao-lo teh jü-de nying jong P'ô-feh k'e-jün, sa tao Bông-fi-li-ô-keh Bih-kô: Iah-'ön li-k'e ge-he cün Yia-lu-sæh-lang k'e.

> 13 保羅搭聚隊人從帕弗開船，駛到旁非利亞個別加：約翰離開渠許轉耶路撒冷去。

·14 GE-HE jong Bih-kô tseo-ku, tao Pi-si-ti-keh Ön-di-ah; ön-sih-nyih tseo-tsing jü-we-dông zo-lôh.

> 14 渠許從別加走過，到彼西底個安提阿；安息日走進聚會堂坐落。

·15 Leh-fæh teh sin-ts-keh shü doh-ku, kwön jü-we-dông cü-ts ts'a nying teh ge-he kông, “Hyüong-di, ng-he ziah yiu ky'ün-hwa pah-sing shih-wa, ts'ing kông.”

> 15 律法搭先知個書讀過，管聚會堂主子差人搭渠許講，“兄弟，爾許若有勸化百姓說話，請講。”

·16 Pao-lo gyi-ky'i, yiao siu, kông, “Yi-seh-lih nying, teh væn-pah p'ô-gyü Zông-ti cü-ts, ts'ing t'ing.

> 16 保羅徛起，搖手，講，“以色列人，搭凡百怕懼上帝主子，請聽。

·17 Yi-seh-lih pah-sing-keh Zông-ti kæn-shün ngô-he tsu-tsong, pah-sing c'ih-meng ze Yi-gyih z-'eo peh ge-he hying-wông, yi yüong jün-neng siu ta ge-he c'ih.

> 17 以色列百姓個上帝揀選我許祖宗，百姓出門在埃及時候畀渠許興旺，又用全能手帶渠許出。

·18 Ze hông-yia mao s-zih nyin kong-fu yiang-yüoh ge-he.

> 18 在荒野毛四十年工夫養育渠許。

·19 Djü-mih Kô-nön di-fông ts'ih-zoh pah-sing, feng-k'e ge-he di-fông s-peh ge tso sæn-nyih mao s-pah ng-zih nyin:

> 19 除滅迦南地方七族百姓，分開渠許地方賜畀渠做產業毛四百五十年：

·20 ts-'eo sih-lih p'ön-tön-kwön peh ge-he, dzih tao sin-ts Sæh-meo-z.

> 20 之後設立判斷官畀渠許，直到先知撒母耳。

·21 'Eo-le ge-he iao ih-ke wông-ti: Zông-ti ziu sih-lih Bin-ngô-ming ts-p'a-keh nying, Kyi-z-keh n-ts Sao-lo, s-zih nyin tso ge-he wông-ti.

> 21 後來渠許要一個皇帝：上帝就設立便雅憫支派個人，基士個兒子掃羅，四十年做渠許皇帝。

·22 Kyi-zin peh ge fi-gao, kyü-zông Da-bih tso ge-he wông-ti; teh ge tso te-tsing, kông, ‘Ngô p'ong-djôh Yia-si-keh n-ts Da-bih, z 'eh-djôh Ngô sing-siang-keh nying, ge we i Ngô ih-ts'ih ts-i tso.’ [1 S.13.14.]

> 22 既然畀渠廢爻，歸上大闢做渠許皇帝；搭渠做對證，講，‘我碰着耶西個兒子大闢，是合着我心想個人，渠會依我一切旨意做。’

·23 Jong keh nying-keh 'eo-de Zông-ti tsiao Ge su ing-hyü yü Yi-seh-lih nying sih-lih ih-yü Kyiu-cü, Yia-su:

> 23 從箇人個後代上帝照渠所應許爲以色列人設立一位救主，耶穌：

·24 Ge vong le ts-zin Iah-'ön yü-sin djün hwe-ke-keh si-li peh cong Yi-seh-lih pah-sing.

> 24 渠朆來之前約翰預先傳悔改個洗禮畀衆以色列百姓。

·25 Iah-'ön tso-zing z-keh tsih-veng z-'eo kông, ‘Ng-he ts'eng ngô z kæh-nying? Ngô feh-z Kyi-toh. Dæn-z 'eo-jü ngô le Cü-ts, lin ka Ge kyiah-keh 'a-ta, ngô feh kön-tông.’

> 25 約翰做成自個職分時候講，‘爾許忖我是何人？我弗是基督。但是後如我來主子，連解渠腳個鞋帶，我弗敢當。’

·26 Cong-yü hyüong-di, Ô-pah-læh-hön-keh 'eo-de, teh ng-he væn-pah p'ô-gyü Zông-ti cü-ts, keh kyiu-dao z djün peh ngô-he.

> 26 衆位兄弟，亞伯拉罕個後代，搭爾許凡百怕懼上帝主子，箇救道是傳畀我許。

·27 Djü ze Yia-lu-sæh-lang-keh nying, teh ge-he kwön-fu, ing-yü feh sih-teh Ge, ah feh ming-bah me ön-sih-nyih su doh sin-ts-nying shih-wa, su-i ding Ge ze ing-nyin sin-ts shih-wa.

> 27 住在耶路撒冷個人，搭渠許官府，因爲弗識得渠，也弗明白每安息日所讀先知人說話，所以定渠罪應驗先知說話。

·28 Shü-tsih zing feh c'ih Ge yiu s-ze, wæ we gyiu Pi-læh-to tsông Ge s.

> 28 雖只尋弗出渠有死罪，還會求彼拉多妝渠死。

·29 Ge-he yi-kying tso-zing væn-pah su sia-lôh ts-tin Ge-keh shih-wa, ziu jong jü-zông do Ge lôh, tsông ze veng-mo.

> 29 渠許已經做成凡百所寫落指點渠個說話，就從樹上馱渠落，葬在墳墓。

·30 Dæn-z Zông-ti peh Ge jong s-nying cong-yiang weh-cün-le:

> 30 但是上帝畀渠從死人中央活轉來：

·31 yiu hyü-to nyih-ts peh keh-sih jong Kô-li-li teh Ge jü-de zông Yia-lu-sæh-lang keh nying mông-djôh, ziu-z yin-ze tso Ge-keh te-tsing peh pah-sing cü-ts.

> 31 有許多日子畀箇些從加利利搭渠聚隊上耶路撒冷個人望着，就是現在做渠個對證畀百姓主子。

·32 “Ngô-he djün hao sing-sih peh ng-he; Zông-ti ing-hyü tsu-tsong shih-wa,

> 32 “我許傳好信息畀爾許；上帝應許祖宗說話，

·33 yi-kying kyü-zông Yia-su tso-zing keh ing-hyü peh ge-keh ts-seng, ziu-z peh Yia-su jong s-nying cong-yiang weh-cün-le; ziang di-nyi p'in s sia-lôh, ‘Ng z Ngô-keh N-ts, Ngô kying-nying sang Ng.’ [S.2.7.]

> 33 已經舉上耶穌做成箇應許畀渠個子孫，就是畀耶穌從死人中央活轉來；像第二篇詩寫落，‘爾是我個兒子，我今日生爾。’

·34 Kông-tao Zông-ti peh Ge jong s-nying cong-yiang weh-cün-le, Ge fe tse s, fe læn-wu, yiu t'ih kông, ‘Ngô su ing-hyü Da-bih sing-zin-keh eng-yü we s-peh ng-he.’ [Y.55.3.]

> 34 講到上帝畀渠從死人中央活轉來，渠{=弗會}再死，{=弗會}爛糊，有{剔}講，‘我所應許大闢聖善個恩惠會賜畀爾許。’

·35 Su-i wæ-yiu ih-p'in s kông, ‘Ng fe peh Ng sing-zin Cü-ts læn-wu.’ [S.16.10.]

> 35 所以還有一篇詩講，‘爾{=弗會}畀爾聖善主子爛糊。’

·36 Ziah kông Da-bih, ge ze si tsiao Zông-ti ts-i tso-zing, kw'eng-k'e, ön-tsông ze tsu-tsong su-ze, ziu læn-wu:

> 36 若講大闢，渠在世照上帝旨意做成，睏去，安葬在祖宗所在，就爛糊：

·37 tsih-z Zông-ti su weh-cün-le-keh vong læn-wu.

> 37 只是上帝所活轉來個朆爛糊。

·38 “Cong-yü hyüong-di, ng-he hao hyiao-teh, k'ao-djôh keh Nying yiu sô-ze dao-li djün peh ng-he:

> 38 “衆位兄弟，爾許好曉得，靠着箇人有赦罪道理傳畀爾許：

·39 k'ao Mo-si-keh leh-fæh ng-he feh neng sön tsing-dzih, væn-pah siang-sing k'ao-djôh Yia-su tu hao sön tsing-dzih.

> 39 靠摩西個律法爾許弗能算正直，凡百相信靠着耶穌都好算正直。

·40 Su-i yüong liu-sing, sang-teh sin-ts-nying su kông ling-djôh ng-he, ziu-z,

> 40 所以用留心，省得先知人所講臨着爾許，就是，

·41 ‘Ky'ing-mæn cü-ts, iao mông kying-nga, mih-vông: ing-yü ng-he ze-si z-'eo Ngô we tso ih-yiang z-kön, shü-tsih yiu nying t'ong-ts ng, ng-he ah feh siang-sing.’ [Hp.1.5.]”

> 41 ‘輕慢主子，要望驚訝，滅亡：因爲爾許在世時候我會做一樣事幹，雖只有人通知爾，爾許也弗相信。’”

·42 Yiu-t'a nying tseo-c'ih jü-we-dông z-'eo, bih-koh-nying ts'ing ge cün-ke ön-sih-nyih tse teh ge-he kông keh dao-li.

> 42 猶太人走出聚會堂時候，別國人請渠轉個安息日再搭渠許講箇道理。

·43 Jü-we-dông-li-keh nying yi-kying sæn-k'e, yiu hyü-to Yiu-t'a nying teh gyin-sing zih Yiu-t'a kao-keh, keng Pao-lo teh Pô-nô-pô: keh liang-ke teh ge-he kông, ky'ün ge zông-zông i-k'ao Zông-ti-keh eng-yü.

> 43 聚會堂裏個人已經散開，有許多猶太人搭虔心入猶太教個，跟保羅搭巴拿巴：箇兩個搭渠許講，勸渠常常依靠上帝個恩惠。

·44 Di-nyi ön-sih-nyih ts'ô-feh-to t'ong zing-li jü-zih le t'ing Zông-ti-keh dao-li.

> 44 第二安息日差弗多統城裏聚集來聽上帝個道理。

·45 Yiu-t'a nying mông-djôh keh hyü-to nying, ziu mön-sing tu-gyi, bin-pôh Pao-lo su kông-keh dao-li, yi hyü-pông.

> 45 猶太人望着箇許多人，就滿心妒忌，辯駁保羅所講個道理，又毀謗。

·46 Pao-lo teh Pô-nô-pô fông-tæn-do kông, “Zông-ti-keh dao-li nyün-z ing-ke sin djün peh ng-he. Ng-he kyi-zin tön ge gao, z-kyi sön feh ing-ke teh-djôh üong-yün weh-ming, su-i ngô-he le-cün hyiang-djôh bih-koh-nying.

> 46 保羅搭巴拿巴放膽大講，“上帝個道理原是應該先傳畀爾許。爾許既然斷渠爻，自己算弗應該得着永遠活命，所以我許{擂}轉向着別國人。

·47 Ing-yü Cü z-t'ih feng-fu ngô-he, kông, ‘Ngô sih-lih Ng tso bih-koh-nying-keh liang-kwông, peh Ng tso kyiu-sing dzih tao di-keh zing-deo.’ [Y.49.6.]”

> 47 因爲主是{剔}吩咐我許，講，‘我設立爾做別國人個亮光，畀爾做救星直到地個盡頭。’”

·48 Bih-koh-nying t'ing keh shih-wa, ziu kao-hying, yüong-wa Cü-keh dao-li: væn-pah yü-sin ding-kyü teh-djôh üong-yün weh-ming tu siang-sing.

> 48 別國人聽箇說話，就高興，榮華主個道理：凡百預先定規得着永遠活命都相信。

·49 Cü-keh dao-li djün-pin keh di-fông.

> 49 主個道理傳遍箇地方。

·50 Dæn-z Yiu-t'a nying t'iao-so gyin-sing kyü-djong-keh nyü-nying, teh zing-li yiu ming-sing cü-ts, pih-næn Pao-lo teh Pô-nô-pô, kön ge-he c'ih keh di-ka.

> 50 但是猶太人挑唆虔心貴重個女人，搭城裏有名聲主子，逼難保羅搭巴拿巴，趕渠許出箇地界。

·51 Keh liang-ke ze ge-he min-zin tæn-gao kyiah-zông-keh hwe-dzing, tao Yi-ko-nyin k'e.

> 51 箇兩個在渠許面前撣爻腳上個灰塵，到以哥念去。

·52 Meng-du ting kao-hying, bi Sing-Ling c'ong-mön.

> 52 門徒頂高興，被聖靈充滿。


## Sd. 14.

> Sd. 14.

**_1 Pao-lo teh Pô-nô-pô ze Yi-ko-nyin ziu pih-næn dao tao bih-c'ü, 8 ze Lu-z-teh Pao-lo i-hao ih-ke nyün-kyiah-kweh-keh nying, pah-sing kông ge z zing. 19 Pao-lo bi zih-deo p'ang. 21 Pao-lo teh Pô-nô-pô tao kôh-c'ü kao-we kyin-ku ge-keh siang-sing teh zing-ne. 26 Cün-tao Ön-di-ah t'ong-ts kao-we Zông-ti su tso z-kön._**

> **_1 保羅搭巴拿巴在以哥念受逼難逃到別處，8 在路士得保羅醫好一個軟腳骨個人，百姓講渠是神。19 保羅被石頭碰。21 保羅搭巴拿巴到各處教會堅固渠個相信搭忍耐。26 轉到安提阿通知教會上帝所做事幹。_**

·1 ZE Yi-ko-nyin ge-he jü-de tseo-tsing Yiu-t'a nying jü-we-dông, kông dao-li peh Yiu-t'a nying teh Hyi-læh nying yiu hyü-to siang-sing.

> 1 在以哥念渠許聚隊走進猶太人聚會堂，講道理畀猶太人搭希臘人有許多相信。

·2 Dæn-z feh siang-sing-keh Yiu-t'a nying t'iao-so bih-koh-nying, peh ge sing ky'i-'eng keh-sih hyüong-di.

> 2 但是弗相信個猶太人挑唆別國人，畀渠心氣恨箇些兄弟。

·3 Ge-he ze-kæn tæn-kôh dziang-kyiu k'ao-djôh Cü fông-tæn djün-dao; Cü te-tsing Ge-z eng-yü-keh dao-li, peh ge-he siu tso-c'ih zing-tsih teh gyi-z.

> 3 渠許在{簡}耽擱長久靠着主放膽傳道；主對證渠自恩惠個道理，畀渠許手做出神跡搭奇事。

·4 Keh zing-li cong-nying feng-k'e; yiu-sih keng Yiu-t'a nying, yiu-sih keng s-du.

> 4 箇城裏衆人分開；有些跟猶太人，有些跟使徒。

·5 Bih-koh-nying, Yiu-t'a nying teh ge-he kwön-fu ih-zi iao tsao-t'æh ge, do zih-deo p'ang ge;

> 5 別國人，猶太人搭渠許官府一齊要糟蹋渠，馱石頭碰渠；

·6 ge-he hyiao-teh, ziu dao tao Lü-kao-nyi-keh Lu-z-teh Deh-pi liang zing-li, teh deo-ky'ün di-fông:

> 6 渠許曉得，就逃到呂高尼個路士得特庇兩城裏，搭頭圈地方：

·7 ze-kæn djün foh-ing.

> 7 在{簡}傳福音。

·8 Lu-z-teh yiu ih-ke nyün-kyiah-kweh-keh nying zo-kæn, jong sang-c'ih ziu pa-kyiah, ih-hyiang vong tseo-ku.

> 8 路士得有一個軟腳骨個人坐{簡}，從生出就跛腳，一向朆走過。

·9 Keh nying ze-teh t'ing Pao-lo kông: Pao-lo ts'ing-ting mông ge, hyiao-teh ge yiu siang-sing-keh sing hao jün-yü,

> 9 箇人在{搭}聽保羅講：保羅親盯望渠，曉得渠有相信個心好痊癒，

·10 ziu ao-hyiang kông, “Ng nang-ky'i, kyiah pih-dzih gyi-teh.” Ge ziu t'iao-ky'i-le, tseo-tseo.

> 10 就謳響講，“爾{儜}起，腳筆直徛{搭}。”渠就跳起來，走走。

·11 Cong-nying mông-djôh Pao-lo su tso z-kön yüong Lü-kao-nyi t'u-ing ao-hyiang kông, “Zing yin-hwa nying-keh væn-ts kông-lôh tao ngô-he su-ze le.”

> 11 衆人望着保羅所做事幹用呂高尼土音謳響講，“神{?演}化人個范子降落到我許所在來。”

·12 Ge-he ts'ing-hwu Pô-nô-pô Tiu-z; ts'ing Pao-lo Hyi-z-mi, yü ge ta-deo kông shih-wa.

> 12 渠許稱呼巴拿巴丟士；稱保羅希耳米，爲渠帶頭講說話。

·13 Zing-nga Tiu-z miao-keh tsi-s ky'in ngeo, ta hwa tso-keh mao, tseo-tao zing-meng-k'eo, i-s teh cong-nying jü-de tsi ge-he.

> 13 城外丟士廟個祭司牽牛，帶花做個帽，走到城門口，意思搭衆人聚隊祭渠許。

·14 S-du Pô-nô-pô teh Pao-lo t'ing-djôh, ziu ts'e-k'e z-keh i-zông, t'iao-tsing cong-nying cong-yiang, ao-ky'i-le, kông,

> 14 使徒巴拿巴搭保羅聽着，就扯開自個衣裳，跳進衆人中央，謳起來，講，

·15 “Cong-yü, ng-he tsa-sang tso keh z-kön? Ngô-he ah z nying teh ng-he sing-zing tso-yiang, le djün foh-ing peh ng-he, iao ng-he tön-gao keh-sih hyü-hwa, kyü-voh keh-yü weh-keh Zông-ti, ziu-z zao t'in di he teh ge li-min-keh væn-veh:

> 15 “衆位，爾許怎生做箇事幹？我許也是人搭爾許性情{佐}樣，來傳福音畀爾許，要爾許斷爻箇些虛花，歸服箇位活個上帝，就是造天地海搭渠裏面個萬物：

·16 yi-zin z-si, Ge 'eo væn-koh pah-sing tseo ge-z-keh lu.

> 16 以前時世，渠{候}萬國百姓走渠自個路。

·17 Ge ah feh-z vong te-tsing Ge-z, hao sing de nying, jong t'in s-lôh yü teh da-joh nyin-zing peh ngô-he, peh ngô-he k'eo-liang to, mön-sing kao-hying.”

> 17 渠也弗是朆對證渠自，好心待人，從天賜落雨搭大熟年成畀我許，畀我許口糧多，滿心高興。”

·18 Kông keh shih-wa, ah ts'ô-ting tsu ge-he feh lao iao tsi ge.

> 18 講箇說話，也差{點}阻渠許弗牢要祭渠。

·19 Yiu kyi-ke Yiu-t'a nying jong Ön-di-ah tao Yi-ko-nyin le, t'iao-so cong-nying, do zih-deo p'ang Pao-lo, t'a ge c'ih zing-nga, ts'eng ge s-gao.

> 19 有幾個猶太人從安提阿到以哥念來，挑唆衆人，馱石頭碰保羅，拖渠出城外，忖渠死爻。

·20 Dæn-z meng-du yü-lao z-'eo, ge nang-ky'i, tseo-tsing zing-li: di-nyi nyih teh Pô-nô-pô jü-de tao Deh-pi k'e.

> 20 但是門徒圍牢時候，渠{儜}起，走進城裏：第二日搭巴拿巴聚隊到特庇去。

·21 Ge-he ze keh zing-li djün foh-ing, tsih-ziu hyü-to nying tso meng-du: ziu cün tao Lu-z-teh Yi-ko-nyin Ön-di-ah le,

> 21 渠許在箇城裏傳福音，接受許多人做門徒：就轉到路士得以哥念安提阿來，

·22 kyin-ku meng-du-keh sing, ky'ün ge-he zông-zông siu-lao su siang-sing-keh dao-li, yi kông, “Ngô-he tsing Zông-ti-keh koh, pih iao p'ong-djôh hyü-to næn-deo.”

> 22 堅固門徒個心，勸渠許常常守牢所相信個道理，又講，“我許進上帝個國，必要碰着許多難頭。”

·23 Ze kôh kao-we sih-lih tsiang-lao, ziu kying-zih tao-kao, peh ge-he t'ôh-fu ge su siang-sing-keh Cü.

> 23 在各教會設立長老，就禁食禱告，畀渠許託付渠所相信個主。

·24 Keh-ts'iah kying-ku Pi-si-ti tao Bông-fi-li-ô.

> 24 箇{且}經過彼西底到旁非利亞。

·25 Ze Bih-kô djün dao-li, ziu tseo-lôh tao Ô-da-li;

> 25 在別加傳道理，就走落到亞大利；

·26 jong kæn k'e-jün sa tao Ön-di-ah, ziu-z keh su-ze ky'i-deo bi hyüong-di t'ôh Zông-ti eng-yü hao k'e tso ge-he yin-ze su tso-zing-keh ming-veng.

> 26 從{簡}開船駛到安提阿，就是箇所在起頭被兄弟託上帝恩惠好去做渠許現在所做成個名分。

·27 Kyi-zin tao-gao, ziu jü-zih kao-we, peh Zông-ti yüong ge-he ih-ts'ih su tso z-kön, yi k'e siang-sing-keh meng peh bih-koh-nying, tu teh ge-he kông.

> 27 既然到爻，就聚集教會，畀上帝用渠許一切所做事幹，又開相信個門畀別國人，都搭渠許講。

·28 Ge-he ze-kæn teh meng-du jü-de djü dziang-kyiu.

> 28 渠許在{簡}搭門徒聚隊住長久。


## Sd. 15.

> Sd. 15.

**_1 Yiu kyi-ke Yiu-t'a nying iao kao-yiu tu ziu tsiu-keh-li. 6 S-du siang-liang keh z-kön, 22 ge-he su ding-kyü z-kön sia peh cong kao-we, 36 Pao-lo teh Pô-nô-pô siang jü-de k'e mông kao-we, yü Pô-nô-pô iao ta Mô-k'o ziu feng-k'e._**

> **_1 有幾個猶太人要教友都受周割禮。6 使徒商量箇事幹，22 渠許所定規事幹寫畀衆教會，36 保羅搭巴拿巴想聚隊去望教會，爲巴拿巴要帶馬可就分開。_**

·1 YIU kyi-ke nying jong Yiu-t'a lôh-le, kao-hyüing hyüong-di, kông, “Ng-he ziah feh i Mo-si-keh kwe-kyü ziu tsiu-keh-li, feh neng teh kyiu.”

> 1 有幾個人從猶太落來，教訓兄弟，講，“爾許若弗依摩西個規矩受周割禮，弗能得救。”

·2 Pao-lo Pô-nô-pô teh ge-he væn-tsing bin-leng ku, cong-nying ding-kyü peh Pao-lo Pô-nô-pô, teh ge-he cong-yiang kyi-ke nying, zông Yia-lu-sæh-lang k'e kyin s-du tsiang-lao, siang-liang keh z-kön.

> 2 保羅巴拿巴搭渠許犯真辯論過，衆人定規畀保羅巴拿巴，搭渠許中央幾個人，上耶路撒冷去見使徒長老，商量箇事幹。

·3 Kao-we ziu song ge k'e, ge-he tseo-ku Fi-nyi-kyi, Sæh-mô-li-ô, i-lu kông bih-koh-nying kyü-voh Cü z-kön: cong hyüong-di ting kao-hying.

> 3 教會就送渠去，渠許走過腓尼基，撒馬利亞，依路講別國人歸服主事幹：衆兄弟頂高興。

·4 Tao Yia-lu-sæh-lang, kao-we teh s-du teh tsiang-lao tu nying-tsih ge-he, ge-he ziu peh Zông-ti yüong ge ih-ts'ih su tso teh cong-nying kông.

> 4 到耶路撒冷，教會搭使徒搭長老都迎接渠許，渠許就畀上帝用渠一切所做搭衆人講。

·5 Yiu kyi-ke Fæh-li-se kao siang-sing-keh nying, gyi-ky'i, kông, “Ge-he pih iao ziu tsiu-keh-li, feng-fu ge-he siu Mo-si-keh leh-fæh.”

> 5 有幾個法利賽教相信個人，徛起，講，“渠許必要受周割禮，吩咐渠許守摩西個律法。”

·6 S-du teh tsiang-lao jü-zih siang-liang keh z-kön.

> 6 使徒搭長老聚集商量箇事幹。

·7 Jü-de bin-leng hyü-to shih-wa, Pi-teh gyi-ky'i, teh ge-he kông, “Cong-yü hyüong-di, ng-he hyiao-teh Zông-ti yi-zin ze ngô-he cong-yiang kæn-shün ngô, peh bih-koh-nying jong ngô k'eo-li hao t'ing-djôh foh-ing dao-li, siang-sing.

> 7 聚隊辯論許多說話，彼得徛起，搭渠許講，“衆位兄弟，爾許曉得上帝以前在我許中央揀選我，畀別國人從我口裏好聽着福音道理，相信。

·8 Ping-ts'ia hyiao-teh nying sing keh-yü Zông-ti teh ge-he tso te-tsing, s Sing-Ling peh ge-he, teh ngô-he ih-yiang;

> 8 幷且曉得人心箇位上帝搭渠許做對證，賜聖靈畀渠許，搭我許一樣；

·9 ge-he teh ngô-he Ge ih-ting m-kao feng-pih, yüong siang-sing kyih-zing ge-he-keh sing.

> 9 渠許搭我許渠一{點}無告分別，用相信潔淨渠許個心。

·10 Yin-ze ng-he tsa-sang s-s Zông-ti, iao peh tsu-tsong teh ngô-he tu gwæn-feh-dong-keh ah, pa ze meng-du-keh deo-kying?

> 10 現在爾許怎生試試上帝，要畀祖宗搭我許都擐弗動個軛，擺在門徒個頭頸？

·11 Ngô-he siang-sing tsih k'ao Cü Yia-su Kyi-toh-keh eng-yü hao teh kyiu, ge-he ah z-t'ih.”

> 11 我許相信只靠主耶穌基督個恩惠好得救，渠許也是{剔}。”

·12 Cong-nying tu feh hyiang; t'ing Pô-nô-pô teh Pao-lo dziang-si kông Zông-ti yüong ge-he ze bih-koh-nying cong-yiang ih-ts'ih su tso-keh zing-tsih teh gyi-z.

> 12 衆人都弗響；聽巴拿巴搭保羅詳細講上帝用渠許在別國人中央一切所做個神跡搭奇事。

·13 Ge-he hyih-k'eo, Ngô-kôh kông, “Cong-yü hyüong-di, ts'ing t'ing ngô shih-wa:

> 13 渠許歇口，雅各講，“衆位兄弟，請聽我說話：

·14 Si-meng yi-kying kông-ku Zông-ti ky'i-deo k'ön-ku bih-koh-nying, jong ge-he cong-yiang t'iao-shün pah-sing hao vong Ge-keh ming-deo.

> 14 西門已經講過上帝起頭看顧別國人，從渠許中央挑選百姓好奉渠個名頭。

·15 Sin-ts-nying-keh shih-wa ah siang-te; ziang sia-lôh kông,

> 15 先知人個說話也相對；像寫落講，

·16 ‘Keh-sih z-kön ts-'eo Ngô we cün-le, tse ky'i-zao Da-bih tao-gao-keh tsiang-bong; su ts'ah-gao-keh Ngô we tse jü-ky'i, peh ge gyi dzih:

> 16 ‘箇些事幹之後我會轉來，再起造大闢倒爻個帳篷；所拆爻個我會再豎起，畀渠徛直：

·17 peh nying-keh cong-yiang dzing-gao cü-ts, teh væn-pah vong Ngô ming-deo-keh bih-koh-nying, tu we le zing Cü. Keh z tso-zing keh z-kön-keh Cü su kông,’ [Ô.9.11,12.]

> 17 畀人個中央剩爻主子，搭凡百奉我名頭個別國人，都會來尋主。箇是做成箇事幹個主所講，’

·18 Zông-ti yiang-yiang su tso z-kön, jong-ku-yi-le sin hyiao-teh.

> 18 上帝樣樣所做事幹，從古以來先曉得。

·19 Su-i ngô i-s ziu-z, hyiao ts'ao-ziao kyü-voh Zông-ti-keh bih-koh-nying;

> 19 所以我意思就是，{=休要}譟擾歸服上帝個別國人；

·20 tæn sia sing peh ge-he, ao ge hyiao bang-djôh nyi-su-moh-tiao-keh we-u, teh kæn-ying, wæ-yiu ts'ih-s-keh cong-sang, teh hyüih.

> 20 單寫信畀渠許，謳渠{=休要}碰着泥塑木雕個穢污，搭姦淫，還有{緝}死個衆生，搭血。

·21 Ing-yü jong-ku-yi-le Mo-si-keh shü kôh zing-li tu yiu djün-k'e, me ön-sih-nyih ze jü-we-dông doh ge.”

> 21 因爲從古以來摩西個書各城裏都有傳開，每安息日在聚會堂讀渠。”

·22 Keh z-'eo s-du tsiang-lao, teh t'ong kao-we, tu kyüih-i jong ge-he cong-yiang kæn-shün kyi-ke nying, ts'a ge-he teh Pao-lo Pô-nô-pô jü-de tao Ön-di-ah; ziu-z ts'ing-hwu Pô-sæh-pô-keh Yiu-da, teh Si-læh, z hyüong-di su tseng-djong cü-ts:

> 22 箇時候使徒長老，搭統教會，都決意從渠許中央揀選幾個人，差渠許搭保羅巴拿巴聚隊到安提阿；就是稱呼巴撒巴個猶大，搭西拉，是兄弟所尊重主子：

·23 yi sia sing t'ôh ge ta-k'e, kông, “S-du tsiang-lao, teh gyi-yü hyüong-di sia sing peh Ön-di-ah Jü-li-ô Kyi-li-kô bih-koh-keh cong hyüong-di, ts'ing-ön:

> 23 又寫信託渠帶去，講，“使徒長老，搭其餘兄弟寫信畀安提阿敘利亞基利家別國個衆兄弟，請安：

·24 ing-yü t'ing-djôh jong ngô-he cong-yiang yiu kyi-ke nying c'ih-le kông ts'ao-ziao ng-he shih-wa, yiao-'oh ng-he-keh sing; kông pih iao ziu tsiu-keh-li, siu leh-fæh; dæn-z ngô-he vong feng-fu ge ku;

> 24 因爲聽着從我許中央有幾個人出來講譟擾爾許說話，謠惑爾許個心；講必要受周割禮，守律法；但是我許朆吩咐渠過；

·25 su-i ngô-he dong-sing-'eh-i jü-zih, kyüih-i kæn-shün kyi-ke nying ts'a ge-he teh ngô-he ts'ing-e-keh Pô-nô-pô Pao-lo,

> 25 所以我許同心合意聚集，決意揀選幾個人差渠許搭我許親愛個巴拿巴保羅，

·26 ziu-z yü ngô-he Cü Yia-su Kyi-toh ming-deo feh ku-djôh sing-ming-keh nying, jü-de tao ng su-ze.

> 26 就是爲我許主耶穌基督名頭弗顧着性命個人，聚隊到爾所在。

·27 Su-i ts'a Yiu-da Si-læh le, ge ah we k'eo-djün keh-sih z-kön.

> 27 所以差猶大西拉來，渠也會口傳箇些事幹。

·28 Sing-Ling teh ngô-he tu kyüih-i feh kô bih-yiang tæn-deo peh ng-he, tsih-yiu keh kyi-yiang iao-kying-keh;

> 28 聖靈搭我許都決意弗加別樣擔頭畀爾許，只有箇幾樣要緊個；

·29 ziu-z feh bang-djôh nyi-su-moh-tiao-keh tsi-veh, teh hyüih, lin ts'ih-s-keh cong-sang, wæ-yiu kæn-ying; ng-he neng-keo z-kyi kying-ka keh z-kön, ziu hao. Dæn-nyün ng-he bing-ön.”

> 29 就是弗碰着泥塑木雕個祭物，搭血，連{緝}死個衆生，還有姦淫；爾許能夠自己禁戒箇事幹，就好。但願爾許平安。”

·30 Ge-he bi ts'a-k'e, ziu tao Ön-di-ah, jü-zih cong-nying, kao-fu shü-sing.

> 30 渠許被差去，就到安提阿，聚集衆人，交付書信。

·31 Ge-he doh-ku, yü keh ön-yü shih-wa kao-hying.

> 31 渠許讀過，爲箇安慰說話高興。

·32 Yiu-da teh Si-læh, ah z sin-ts-nying, kông hyü-to shih-wa ky'ün hyüong-di, kyin-ku ge-he sing.

> 32 猶大搭西拉，也是先知人，講許多說話勸兄弟，堅固渠許心。

·33 Tæn-kôh to nyih. hyüong-di peh ge-he ön-tæn cün tao s-du su-ze k'e.

> 33 耽擱多日。兄弟畀渠許安耽轉到使徒所在去。

·34 Dæn-z Si-læh ih-ding wæ djü ze-kæn.

> 34 但是西拉一定還住在{簡}。

·35 Pao-lo teh Pô-nô-pô tæn-kôh ze Ön-di-ah, teh hyü-to hyüong-di jü-de kao-hyüing, djün Cü-keh foh-ing dao-li.

> 35 保羅搭巴拿巴耽擱在安提阿，搭許多兄弟聚隊教訓，傳主個福音道理。

·36 KU kyi-nyih Pao-lo teh Pô-nô-pô kông, “Ngô-he zin-deo djün Cü dao-li-keh kôh zing-li, ngô-he ing-ke cün-k'e mông hyüong-di z tsa-sang.”

> 36 過幾日保羅搭巴拿巴講，“我許前頭傳主道理個各城裏，我許應該轉去望兄弟是怎生。”

·37 Pô-nô-pô i-s iao ta Iah-'ön, yi ts'ing-hwu Mô-k'o jü-de.

> 37 巴拿巴意思要帶約翰，又稱呼馬可聚隊。

·38 Dæn-z Pao-lo i-s ge jong-zin ze Bông-fi-li-ô li-k'e ge-he, feh jü-de tso z-kön, keh nying feh ing-ke ta ge k'e.

> 38 但是保羅意思渠從前在旁非利亞離開渠許，弗聚隊做事幹，箇人弗應該帶渠去。

·39 Ge-he siang-tsang, zing-ts liang-'ô feng-k'e, Pô-nô-pô ta Mô-k'o k'e-jün tao Kyü-pi-lu;

> 39 渠許相爭，甚至兩下分開，巴拿巴帶馬可開船到居比路；

·40 Pao-lo kæn Si-læh, hyüong-di de ge-he gyiu Zông-ti-keh eng-yü ziu dong-sing.

> 40 保羅揀西拉，兄弟代渠許求上帝個恩惠就動身。

·41 Ge kying-ku Jü-li-ô teh Kyi-li-kô, kyin-ku kao-we.

> 41 渠經過敘利亞搭基利家，堅固教會。


## Sd. 16.

> Sd. 16.

**_1 Pao-lo 'ang tsiu-keh-li peh Di-mo-t'a, 7 Sing-Ling ao ge tao Mô-gyi-teng k'e, 14 Lü-ti-ô siang-sing, 16 Pao-lo kön-c'ih zia-kyü. 19 Yü ge kön-c'ih kyü Pao-lo teh Si-læh bi tang, kwæn ze kæn-lao. 26 Di yiao-dong k'e kæn-lao-keh meng. 31 Kwön-kæn-keh siang-sing, 37 ziu fông ge-he._**

> **_1 保羅行周割禮畀提摩太，7 聖靈謳渠到馬其頓去，14 呂底亞相信，16 保羅趕出邪鬼。19 爲渠趕出鬼保羅搭西拉被打，關在監牢。26 地搖動開監牢個門。31 管監個相信，37 就放渠許。_**

·1 Ge tao Deh-pi teh Lu-z-teh: ze-kæn yiu ih-ke meng-du, ming-z Di-mo-t'a, ge nyiang z Yiu-t'a siang-sing-keh nyü-nying, ge pang z Hyi-læh nying.

> 1 渠到特庇搭路士得：在{簡}有一個門徒，名字提摩太，渠娘是猶太相信個女人，渠伯是希臘人。

·2 Lu-z-teh teh Yi-ko-nyin-keh hyüong-di tu ts'ing-tsæn ge.

> 2 路士得搭以哥念個兄弟都稱讚渠。

·3 Pao-lo siang keh nying jü-de k'e; yü ze-kæn-keh Yiu-t'a nying 'ang tsiu-keh-li peh ge; ing-yü tu hyiao-teh ge pang z Hyi-læh nying.

> 3 保羅想箇人聚隊去；爲在{簡}個猶太人行周割禮畀渠；因爲都曉得渠伯是希臘人。

·4 Ge-he tseo-ku kôh zing-li, peh Yia-lu-sæh-lang-keh s-du teh tsiang-lao su ding-keh kwe-kyü, kao-fu meng-du pao-siu.

> 4 渠許走過各城裏，畀耶路撒冷個使徒搭長老所定個規矩，交付門徒保守。

·5 Su-i cong kao-we siang-sing-keh sing kah-nga kyin-ku, nying-keh su-moh nyih-nyih kô-ts'eo.

> 5 所以衆教會相信個心格外堅固，人個數目日日加湊。

·6 YI-KYING kying-ku Feh-lü-kô teh Kô-læh-t'a, bi Sing-Ling kying-lao feh hyü ge-he ze Ô-si-ô kông dao-li;

> 6 已經經過弗呂家搭加拉太，被聖靈禁牢弗許渠許在亞西亞講道理；

·7 tao Me-si-ô, ziu wa-sön tao Pi-t'e-nyi k'e; tsih-z Sing-Ling feh hyü ge;

> 7 到每西亞，就划算到庇推尼去；只是聖靈弗許渠；

·8 tseo-ku Me-si-ô, lôh Deh-lo-ô k'e.

> 8 走過每西亞，落特羅亞去。

·9 Yia-li Pao-lo mông-djôh hyin-ling; Yiu ih-ke Mô-gyi-teng nying gyi ze-teh, gyiu ge kông, “Ts'ing ng ku tao Mô-gyi-teng, pông-zu ngô-he.”

> 9 夜裏保羅望着顯靈；有一個馬其頓人徛在{搭}，求渠講，“請爾過到馬其頓，幫助我許。”

·10 Pao-lo mông-djôh keh hyin-ling, ngô-he jü-tsih wa-sön tao Mô-gyi-teng k'e, ding-kyü z Cü ao ngô-he djün foh-ing peh ge-he.

> 10 保羅望着箇顯靈，我許隨即划算到馬其頓去，定規是主謳我許傳福音畀渠許。

·11 Ziu jong Deh-lo-ô k'e-jün, ih-dzih sa-tao Sæh-mô-deh-læh, di-nyi nyih tao Nyi-ô-po-li;

> 11 就從特羅亞開船，一直駛到撒馬特喇，第二日到尼亞波利；

·12 jong kæn tao Fi-lih-pi, ziu-z Mô-gyi-teng tong-pin deo-ih tu zing, yi z Lo-mô nying-keh zing: keh zing-li ngô-he tæn-kôh kyi nyih.

> 12 從{簡}到腓立比，就是馬其頓東邊頭一堵城，又是羅馬人個城：箇城裏我許耽擱幾日。

·13 Ön-sih-nyih tseo-c'ih zing-nga 'o-pin, tao ih-ke su-zông tao-kao su-ze; zo-lôh, teh jü-zih ze-kæn-keh nyü-nying kông dao-li.

> 13 安息日走出城外河邊，到一個素常禱告所在；坐落，搭聚集在{簡}個女人講道理。

·14 Yiu ih-ke nyü-nying, ming-z Lü-ti-ô, z T'e-ngô-t'e-læh zing-li ma ts-hwa-pu-keh nying, z kying-pa Zông-ti, ze-teh t'ing: Cü k'e-dao ge-keh sing, peh ge liu-sing Pao-lo shih-wa.

> 14 有一個女人，名字呂底亞，是推雅推喇城裏賣紫花布個人，是敬拜上帝，在{搭}聽：主開導渠個心，畀渠留心保羅說話。

·15 Ge-z teh 'eh-kô ziu si-li, ziu gyiu ngô-he kông, “Ng-he ziah sön ngô z siang-sing Cü-keh, ts'ing tao ngô u-li k'e djü.” Ziu liu ngô-he tsing-k'e.

> 15 渠自搭合家受洗禮，就求我許講，“爾許若算我是相信主個，請到我{烏}裏去住。”就留我許進去。

·16 Ts-'eo ngô-he tseo-tao tao-kao su-ze, p'ong-djôh ih-ke ô-deo, z bi zia-kyü vu-keh; ge ky'i-k'o, dzæn hyü-to dong-din peh cü-nying-kô.

> 16 之後我許走到禱告所在，碰着一個丫頭，是被邪鬼附個；渠起課，賺許多銅鈿畀主人家。

·17 Ge keng Pao-lo teh ngô-he, ao-ky'i-le kông, “Keh-sih nying z ting kao Zông-ti-keh nu-boh, djün teh-kyiu-keh dao-lu peh ngô-he.”

> 17 渠跟保羅搭我許，謳起來講，“箇些人是頂高上帝個奴僕，傳得救個道路畀我許。”

·18 Ge hao-liang nyih z-t'ih tso-fæh. Pao-lo feh cong-i, le-cün teh kyü kông, “Ngô yüong Yia-su Kyi-toh-keh ming-deo feng-fu ng jong ge c'ih-le.” Kyü ziu c'ih-le.

> 18 渠好兩日是{剔}做法。保羅弗中意，{擂}轉搭鬼講，“我用耶穌基督個名頭吩咐爾從渠出來。”鬼就出來。

·19 Ge cü-nying-kô mông ge-he sô-mông-keh dzæn-deo yi-kying sih-gao, ziu k'ô Pao-lo teh Si-læh, t'a ge tao z-dziang-zông k'e kyin kwön,

> 19 渠主人家望渠許奢望個賺頭已經失爻，就揢保羅搭西拉，拖渠到市場上去見官，

·20 ka tao kwön su-ze, kông, “Keh-sih nying ze-teh ts'ao-ziao ngô-he zing-li, ge z Yiu-t'a nying,

> 20 解到官所在，講，“箇些人在{搭}譟擾我許城裏，渠是猶太人，

·21 yi ze-teh djün ngô-he Lo-mô nying feh ing-ke ziu, feh ing-ke tso-keh kwe-kyü.”

> 21 又在{搭}傳我許羅馬人弗應該受，弗應該做個規矩。”

·22 Cong-nying jü-de üong-zông-le ti-dih ge: kwön feng-fu t'eh-gao ge-he i-zông, yüong kweng tang ge.

> 22 衆人聚隊擁上來抵敵渠：官吩咐脫爻渠許衣裳，用棍打渠。

·23 Tang hyü-to kyi-su, kwæn-lôh kæn-lao, feng-fu kwön-kæn-keh lao-k'ao kwön-siu ge:

> 23 打許多記數，關落監牢，吩咐管監個牢靠管守渠：

·24 ge teh-djôh keh feng-fu, ziu peh ge-he kwæn ze do-kæn, peh ge kyiah yüong kyiah-zæh zæh-lao.

> 24 渠得着箇吩咐，就畀渠許關在大監，畀渠腳用腳閘閘牢。

·25 Mao pön-yia Pao-lo teh Si-læh tao-kao, ts'ông-s tsæn-mi Zông-ti, væn-nying tu t'ing-djôh;

> 25 毛半夜保羅搭西拉禱告，唱詩讚美上帝，犯人都聽着；

·26 mah-ding di dong-teh-mang, kæn-lao-keh di-kyi yiao-dong; meng lih-k'eh tu k'e-k'e, kôh-nying liao-k'ao tu t'eh-lôh.

> 26 驀定地動得猛，監牢個地基搖動；門立刻都開開，各人鐐銬都脫落。

·27 Kwön kæn-keh kw'eng-sing, mông-djôh kæn-lao meng tu k'e-k'e, ts'eng væn-nying yi-kying dao-k'e, ziu bæh-c'ih tao, z-kyi iao zing s.

> 27 管監個睏醒，望着監牢門都開開，忖犯人已經逃去，就拔出刀，自己要尋死。

·28 Pao-lo ao-hyiang, kông, “Hyiao z 'e z: ngô-he tu ze-i.”

> 28 保羅謳響，講，“{=休要}自害自：我許都在{倚}。”

·29 Kwön kæn-keh ao nying teng-liang do-le, t'iao-tsing, gæh-gæh-teo p'oh ze Pao-lo Si-læh min-zin,

> 29 管監個謳人燈{?亮}馱來，跳進，搿搿抖覆在保羅西拉面前，

·30 ta ge-he c'ih, kông, “Sin-sang, ngô ing-ke tsa tso hao teh kyiu?”

> 30 帶渠許出，講，“先生，我應該怎做好得救？”

·31 Ge-he kông, “Yüong siang-sing Cü Yia-su Kyi-toh, ng teh 'eh-kô tu hao teh kyiu.”

> 31 渠許講，“用相信主耶穌基督，爾搭合家都好得救。”

·32 Ziu kông Cü-keh dao-li peh ge t'ing, teh ge u-li-keh nying.

> 32 就講主個道理畀渠聽，搭渠{烏}裏個人。

·33 Tông yia ge si ge liang-ke siang-'eng; ge z-kyi teh 'eh-kô lih-k'eh ziu si-li.

> 33 當夜渠洗渠兩個傷痕；渠自己搭合家立刻受洗禮。

·34 Be ge-he tseo-tao z-kyi u-li, pa ts'e-su ts'ing ge: ge z-kyi teh 'eh-kô yü siang-sing Zông-ti, ting kao-hying.

> 34 陪渠許走到自己{烏}裏，擺菜蔬請渠：渠自己搭合家爲相信上帝，頂高興。

·35 Tao t'in-liang, kwön ao ts'a-yüoh le, kông, “Hao fông keh liang-ke nying.”

> 35 到天亮，官謳差役來，講，“好放箇兩個人。”

·36 Kwön kæn-keh jü-tsih peh keh shih-wa t'ong-ts Pao-lo, “Kwön ts'a nying le kông hao fông ng-he; yin-ze ng-he hao c'ih-k'e, bing-ön k'e.”

> 36 管監個隨即畀箇說話通知保羅，“官差人來講好放爾許；現在爾許好出去，平安去。”

·37 Pao-lo teh ge-he kông, “Ngô-he z Lo-mô nying, vong ding ze ku, wæ we ze cong-nying min-zin tang ngô-he, yi kwæn-lôh kæn-lao; yin-ze iao s-'ô fông ngô-he c'ih feh? Keh-z tön feh-k'o; iao ge z-kyi le be ngô-he c'ih.”

> 37 保羅搭渠許講，“我許是羅馬人，朆定罪過，還會在衆人面前打我許，又關落監牢；現在要私下放我許出弗？箇是斷弗可；要渠自己來陪我許出。”

·38 Ts'a-yüoh peh keh shih-wa we-pao kwön. Kwön t'ing-djôh ge-he z Lo-mô nying, p'ô-gyü;

> 38 差役畀箇說話回報官。官聽着渠許是羅馬人，怕懼；

·39 ziu le ky'ün ge-he, be ge c'ih, ts'ing ge li-k'e keh zing-li.

> 39 就來勸渠許，陪渠出，請渠離開箇城裏。

·40 Ge-he tseo-c'ih kæn-lao, tao Lü-ti-ô u-li; kyin hyüong-di, ön-yü ge-he ziu k'e-gao.

> 40 渠許走出監牢，到呂底亞{烏}裏；見兄弟，安慰渠許就去爻。


## Sd. 17.

> Sd. 17.

**_1 Pao-lo ze T'ih-sæh-lo-nyi-kô djün-dao, 4 ze-kæn yiu-sih siang-sing, yiu-sih pih-næn ge. 10 Kao-yiu song ge tao Pi-li-ô, ze-kæn ge djün-dao. 13 Ze T'ih-sæh-lo-nyi-kô ziu pih-næn, 15 ziu tao Ngô-tin, ze-kæn bin-ming, djün ge-he feh sih-teh üong-weh-keh Zông-ti, 34 hyü-to siang-sing Kyi-toh._**

> **_1 保羅在帖撒羅尼迦傳道，4 在{簡}有些相信，有些逼難渠。10 教友送渠到庇哩亞，在{簡}渠傳道。13 在帖撒羅尼迦受逼難，15 就到雅典，在{簡}辯明，傳渠許弗識得永活個上帝，34 許多相信基督。_**

·1 GE-HE kying-ku Ön-fi-po-li teh Ô-po-lo-nyi-ô, ziu tao T'ih-sæh-lo-nyi-kô, ze-kæn yiu Yiu-t'a nying jü-we-dông:

> 1 渠許經過暗妃波里搭亞波羅泥亞，就到帖撒羅尼迦，在{簡}有猶太人聚會堂：

·2 Pao-lo tsiao lao-li tseo-tsing, sæn-ke ön-sih-nyih teh ge-he bin-leng Sing-shü,

> 2 保羅照老例走進，三個安息日搭渠許辯論聖書，

·3 ka-shih ge, te-tsing Kyi-toh ing-ke ziu næn, s-gao tse-weh; yi kông, “Ngô su djün peh ng-he-keh Yia-su, ziu-z Kyi-toh.”

> 3 解說渠，對證基督應該受難，死爻再活；又講，“我所傳畀爾許個耶穌，就是基督。”

·4 Nen-cong yiu kyi-ke siang-sing, ziu ts'ing-gying Pao-lo teh Si-læh; wæ-yiu hyü-to gyin-sing-keh Hyi-læh nying, kyü-djong nyü-nying ah feh siao.

> 4 內中有幾個相信，就親近保羅搭西拉；還有許多虔心個希臘人，貴重女人也弗少。

·5 Dæn-z feh siang-sing-keh Yiu-t'a nying sang k'eh-tu sing, jü-zih kyi-ke kwông-kweng, ts'ao-lön zing-li; c'ông-tsing Yia-seng u-li, iao t'a ge-he c'ih-le peh pah-sing.

> 5 但是弗相信個猶太人生{?刻}妒心，聚集幾個光棍，譟亂城裏；闖進耶孫{烏}裏，要拖渠許出來畀百姓。

·6 Zing-feh-djôh, ziu t'a Yia-seng teh kyi-ke hyüong-di k'e kyin kwön, ao-ky'i-le kông, “Keh-sih fæn-lön t'in-'ô cü-ts ah tao-i le;

> 6 尋弗着，就拖耶孫搭幾個兄弟去見官，謳起來講，“箇些反亂天下主子也到{倚}來；

·7 Yia-seng siu-liu ge: keh-sih nying tu z yü-be Ke-sæh-keh 'ao-ling, kông yiu bih-ke wông-ti, Yia-su.

> 7 耶孫收留渠：箇些人都是違背該撒個號令，講有別個皇帝，耶穌。

·8 Cong-nying teh kwön-fu t'ing-djôh keh-sih z-kön, ziu kying-nga.

> 8 衆人搭官府聽着箇些事幹，就驚訝。

·9 Kwön c'ü Yia-seng teh gyi-yü nying-keh pao-zông ziu fông ge.

> 9 官取耶孫搭其餘人個保狀就放渠。

·10 Hyüong-di lih-k'eh song Pao-lo Si-læh tông-yia tao Pi-li-ô: ih tao ziu tseo-tsing Yiu-t'a nying jü-we-dông.

> 10 兄弟立刻送保羅西拉當夜到庇哩亞：一到就走進猶太人聚會堂。

·11 Keh-sih nying hao-jü ze T'ih-sæh-lo-nyi-kô cü-ts, ing-yü ge-he ih-sing zing-nyün tsih-ziu dao-li, nyih-nyih k'ao-kyiu Sing-shü, iao hyiao-teh keh dao-li z feh-z.

> 11 箇些人好如在帖撒羅尼迦主子，因爲渠許一心情願接受道理，日日考究聖書，要曉得箇道理是弗是。

·12 Su-i nen-cong yiu hyü-to siang-sing; wæ-yiu Hyi-læh kyü-djong-keh nyü-nying teh nön-nying ah feh siao.

> 12 所以內中有許多相信；還有希臘貴重個女人搭男人也弗少。

·13 T'ih-sæh-lo-nyi-kô-keh Yiu-t'a nying hyiao-teh Pao-lo ze Pi-li-ô djün Zông-ti-keh dao-li, yi tseo-le, ts'ao-lön pah-sing.

> 13 帖撒羅尼迦個猶太人曉得保羅在庇哩亞傳上帝個道理，又走來，譟亂百姓。

·14 Hyüong-di ziu peh Pao-lo tao he-pin k'e: Si-læh teh Di-mo-t'a ning-gyiu djü ze-kæn.

> 14 兄弟就畀保羅到海邊去：西拉搭提摩太仍舊住在{簡}。

·15 Be Pao-lo cü-ts ta ge tao Ngô-tin: Pao-lo feng-fu ge-he ao Si-læh Di-mo-t'a kw'a-ting le, ge-he tsih-ziu ge feng-fu cün-k'e.

> 15 陪保羅主子帶渠到雅典：保羅吩咐渠許謳西拉提摩太快{點}來，渠許接受渠吩咐轉去。

·16 PAO-LO ze Ngô-tin teng ge, mông-djôh zing-li tu yiu nyi-su-moh-tiao, sing-li dziah-kyih.

> 16 保羅在雅典等渠，望着城裏都有泥塑木雕，心裏着急。

·17 Su-i ze jü-we-dông teh Yiu-t'a nying teh gyin-sing cü-ts jü-de bin-leng, nyih-nyih ze z-dziang-zông teh su p'ong-djôh cü-ts ah z-t'ih.

> 17 所以在聚會堂搭猶太人搭虔心主子聚隊辯論，日日在市場上搭所碰着主子也是{剔}。

·18 Yiu kyi-ke Yi-pi-ku-lo teh Z-to-ô-keh doh-shü-nying pæn-pôh ge. Yiu-sih kông, “Keh kông to wa cü-ts siang kông, zah-m?” Yiu-sih kông, “Ge z ziang djün bih-koh kyü-zing:” ing-yü Pao-lo djün Yia-su teh tse-weh-keh dao-li.

> 18 有幾個以彼古羅搭士多亞個讀書人扳駁渠。有些講，“箇講多話主子想講，甚麼？”有些講，“渠是像傳別國鬼神：”因爲保羅傳耶穌搭再活個道理。

·19 Ge-he ky'in ge ta tao Ô-liah-pô-ku, kông, “Ng su kông-keh sing dao-li ngô-he hao hyiao-teh feh?

> 19 渠許牽渠帶到亞略巴古，講，“爾所講個新道理我許好曉得弗？

·20 Yü ng yiu kyi-yiang hyi-gyi z-kön djün-tao ngô-he ng-tô: ngô-he iao hyiao-teh yü zao i-s.”

> 20 爲爾有幾樣希奇事幹傳到我許耳朵：我許要曉得爲{唣}意思。”

·21 (Ngô-tin nying teh tæn-kôh kæn-keh c'ih-meng nying feh kwön bih-yiang, tæn cong-i kông-kông t'ing-t'ing sing-veng.)

> 21 （雅典人搭耽擱{簡}個出門人弗管別樣，單中意講講聽聽新聞。）

·22 Pao-lo gyi ze Ô-liah-pô-ku cong-yiang, kông, “Cong-yü Ngô-tin nying, ngô mông ng-he pah-yiang z-kön z ting kying-djong kyü-zing.

> 22 保羅徛在亞略巴古中央，講，“衆位雅典人，我望爾許百樣事幹是頂敬重鬼神。

·23 Ing-yü ngô te tseo-ku, mông ng-he su pa-keh, p'ong-djôh ih-ke dæn yiu sia-teh, kông, ‘VI-SIH-TS ZÔNG-TI.’ Ng-he feh sih-teh wæ we pa Ge, keh-yü Zông-ti ngô ziu djün peh ng-he.

> 23 因爲我{對}走過，望爾許所拜個，碰着一個壇有寫{搭}，講，‘未識之上帝。’爾許弗識得還會拜渠，箇位上帝我就傳畀爾許。

·24 Keh-yü zao yü-dziu teh ge li-min væn-veh-keh Zông-ti, Ge kyi-zin z t'in-di-keh Cü-tse, feh djü ze nying siu su zao-keh miao-yü;

> 24 箇位造宇宙搭渠裏面萬物個上帝，渠既然是天地個主宰，弗住在人手所造個廟宇；

·25 ah feh-z nying siu hao voh-z Ge, ziang yiu zah-m ky'üih-siao, Ge fæn-cün s weh-ming, k'eo-ky'i, teh væn-pah meh-z, peh cong-nying.

> 25 也弗是人手好服事渠，像有甚麼缺少，渠反轉賜活命，口氣，搭凡百物事，畀衆人。

·26 Ge jong ih-ke keng-mah zao-c'ih væn-koh nying hao djü ze kôh-tao-c'ü di-zông; ping-ts'ia 'æn-ding ge z-'eo, teh ge-he su djü-keh ts-ka;

> 26 渠從一個根脈造出萬國人好住在各到處地上；幷且限定渠時候，搭渠許所住個址界；

·27 iao ge-he zing keh-yü Cü, 'oh-tsia môh-le-môh-k'e we zing-djôh Ge; gyi-zih Ge z li ngô-he kôh-nying feh yün:

> 27 要渠許尋箇位主，或者摸來摸去會尋着渠；其實渠是離我許各人弗遠：

·28 ing-yü ngô-he yiu weh-ming, we 'ang-dong, ze-teh tso nying, tu z k'ao-djôh Ge; ziang ng-he z-kyi tso s cü-ts yiu-sih kông, ‘Ngô-he tu z Ge sang.’

> 28 因爲我許有活命，會行動，在{搭}做人，都是靠着渠；像爾許自己做詩主子有些講，‘我許都是渠生。’

·29 Kyi-zin z Zông-ti sang, ngô-he ziu feh ing-ke ts'eng Zông-ti-keh t'i-tsih z ziang kying-ts, nying-ts, zih-deo, bi nying-keh siu-dön teh ling-ky'iao su tiao-k'eh.

> 29 既然是上帝生，我許就弗應該忖上帝個體質是像金子，銀子，石頭，被人個手段搭靈巧所雕刻。

·30 Yi-zin feh ming-bah-keh z-si Zông-ti feh cü-kyiu; dæn-z yin-ze feng-fu kôh-tao-c'ü væn-pah nying tu iao hwe-ke:

> 30 以前弗明白個時世上帝弗追究；但是現在吩咐各到處凡百人都要悔改：

·31 ing-yü Ge yi-kying 'æn-ding nyih-ts, iao t'ôh Ge su sih-lih-keh Nying, tsiao tsing-dzih sing-p'ön si-zông; su-i peh Ge s-gao tse-weh-keh bing-kyü, peh cong-nying hao siang-sing.”

> 31 因爲渠已經限定日子，要託渠所設立個人，照正直審判世上；所以畀渠死爻再活個憑據，畀衆人好相信。”

·32 Ge-he t'ing s-gao tse-weh shih-wa. yiu-sih siao ge; yiu-sih kông, “Ngô-he tse t'ing ng kông keh z-kön.”

> 32 渠許聽死爻再活說話。有些笑渠；有些講，“我許再聽爾講箇事幹。”

·33 Pao-lo z-t'ih li-k'e cong-nying.

> 33 保羅是{剔}離開衆人。

·34 Yiu kyi-ke keng ge, siang-sing: nen-cong yiu Ô-liah-pô-ku nying Tiu-nyi-siu, teh ih-ke nyü-nying ming-z Da-mo-li, wæ-yiu kyi-ke teh ge jü-de.

> 34 有幾個跟渠，相信：內中有亞略巴古人丟尼修，搭一個女人名字大馬哩，還有幾個搭渠聚隊。


## Sd. 18.

> Sd. 18.

**_1 Pao-lo ze Ko-ling-to tso siu-nyi, yi djün-dao peh bih-koh nying: 9 Cü ze hyin-ling ao ge feh iao p'ô, fông-tæn djün-dao. 12 Pao-lo ze Kô-liu min-zin bi kao-zông, dæn-z Kô-liu feh kwön-tsiang. 18 'Eo-deo ge tao kôh zing-li kyin-ku meng-du. 24 Ô-kyü-læh teh Pah-kyi-læh ts-si ka-shih Zông-ti-keh dao-li peh Ô-po-lo, 28 'eo-deo ge djün dao-li yiu neng-kön._**

> **_1 保羅在哥林多做手藝，又傳道畀別國人：9 主在顯靈謳渠弗要怕，放膽傳道。12 保羅在迦流面前被告狀，但是迦流弗管帳。18 後頭渠到各城裏堅固門徒。24 亞居拉搭百基拉仔細解說上帝個道理畀亞波羅，28 後頭渠傳道理有能幹。_**

·1 KEH z-kön ts-'eo Pao-lo li-k'e Ngô-tin, tao Ko-ling-to.

> 1 箇事幹之後保羅離開雅典，到哥林多。

·2 P'ong-djôh ih-ke Yiu-t'a nying ming-z Ô-kyü-læh, sang ze Peng-tu, ge teh ts'i-ts Pah-kyi-læh te jong Yi-da-li le, ing-yü Kah-lao-tiu c'ih 'ao-ling ao Yiu-t'a nying tu li-k'e Lo-mô kying-zing: Pao-lo tao ge-he su-ze le;

> 2 碰着一個猶太人名字亞居拉，生在本都，渠搭妻子百基拉{對}從以大利來，因爲革老丟出號令謳猶太人都離開羅馬京城：保羅到渠許所在來；

·3 ing-yü z tso-yiang siu-nyi, ziu djü ze ge-he u-li tso sang-weh; ge-he z tso tsiang-bong-keh.

> 3 因爲是{佐}樣手藝，就住在渠許{烏}裏做生活；渠許是做帳篷個。

·4 Pao-lo me ön-sih-nyih ze jü-we-dông bin-leng, ky'ün Yiu-t'a teh Hyi-læh nying.

> 4 保羅每安息日在聚會堂辯論，勸猶太搭希臘人。

·5 Teng Si-læh Di-mo-t'a jong Mô-gyi-teng le, Pao-lo sing-li dziah-kyih, teh Yiu-t'a nying tso te-tsing Yia-su z Kyi-toh.

> 5 等西拉提摩太從馬其頓來，保羅心裏着急，搭猶太人做對證耶穌是基督。

·6 Yiu-t'a nying pæn-pôh yi kông hyü-pông shih-wa, Pao-lo i-zông teo-teo, teh ge-he kông, “Ng-he hyüih kyü tao ng-z deo-zông; ngô z kön-zing: jong-kying-yi-'eo ngô tao bih-koh nying su-ze k'e.”

> 6 猶太人扳駁又講毀謗說話，保羅衣裳抖抖，搭渠許講，“爾許血歸到爾自頭上；我是乾淨：從今以後我到別國人所在去。”

·7 Ziu li-k'e ge-he, tseo-tsing ih-veng nying-kô, ming-z Yiu-z-tu, z kying-pa Zông-ti cü-ts, ge-keh oh teh jü-we-dông lin-gying.

> 7 就離開渠許，走進一份人家，名字猶士都，是敬拜上帝主子，渠個屋搭聚會堂連近。

·8 Kwön jü-we-dông Kah-li-z-pu teh 'eh-kô tu siang-sing Cü; Ko-ling-to nying t'ing keh dao-li siang-sing ziu si-li cü-ts, ah yiu hyü-to.

> 8 管聚會堂革里士布搭合家都相信主；哥林多人聽箇道理相信受洗禮主子，也有許多。

·9 Yia-li Pao-lo mông-djôh hyin-ling, Cü teh ge kông, “Hyiao p'ô; ng yüong djün-dao, hyiao feh kông:

> 9 夜裏保羅望着顯靈，主搭渠講，“{=休要}怕；爾用傳道，{=休要}弗講：

·10 Ngô teh ng jü-de, m-nying we dong-siu 'e ng; ing-yü ze keh zing-li Ngô yiu hyü-to pah-sing.”

> 10 我搭爾聚隊，無人會動手害爾；因爲在箇城裏我有許多百姓。”

·11 Ge djü ze-kæn nyin-pön, kao-hyüing ge-he Zông-ti-keh dao-li.

> 11 渠住在{簡}年半，教訓渠許上帝個道理。

·12 Kô-liu tso Ô-ke-ô tsong-toh z-'eo, Yiu-t'a nying ih-zi kong-kyih Pao-lo, t'a ge tao fæh-dông, kông,

> 12 迦流做亞該亞總督時候，猶太人一齊攻擊保羅，拖渠到法堂，講，

·13 “Keh nying ky'ün cong-nying feh tsiao leh-fæh pa Zông-ti.”

> 13 “箇人勸衆人弗照律法拜上帝。”

·14 Pao-lo iao k'e k'eo, Kô-liu teh Yiu-t'a nying kông, “Ziah yiu feh kong-dao, teh kæn-ôh-keh ön-gyin, ngô ing-ke ne-sing t'ing ng-he Yiu-t'a nying:

> 14 保羅要開口，迦流搭猶太人講，“若有弗公道，搭奸惡個案件，我應該耐心聽爾許猶太人：

·15 ziah kông-tao bin-leng dao-li ming-z teh ng-he-keh leh-fæh, ng-he z-kyi li-dzih; ngô fe sing-p'ön keh z-kön.”

> 15 若講到辯論道理名字搭爾許個律法，爾許自己理直；我{=弗會}審判箇事幹。”

·16 Ziu kön ge-he c'ih fæh-dông.

> 16 就趕渠許出法堂。

·17 Cong Hyi-læh nying bæh-lao kwön jü-we-dông-keh Su-di-nyi. ze fæh-dông-zin tang ge. Keh-sih z-kön Kô-liu tu feh kwön.

> 17 衆希臘人拔牢管聚會堂個所提尼。在法堂前打渠。箇些事幹迦流都弗管。

·18 Pao-lo djü hao-kyi nyih, ziu bih-k'e cong hyüong-di, k'e-jün sa tao Jü-li-ô, Pah-kyi-læh teh Ô-kyü-læh jü-de k'e; ze Kyin-kah-li tsin deo-fæh; ing-yü yiu nyün-sing hyü-ku.

> 18 保羅住好幾日，就別開衆兄弟，開船駛到敘利亞，百基拉搭亞居拉聚隊去；在堅革哩剪頭髮；因爲有願心許過。

·19 Tao Yi-feh-su, ziu li-k'e ge liang-ke: ge-z tseo-tsing jü-we-dông, teh Yiu-t'a nying bin-leng.

> 19 到以弗所，就離開渠兩個：渠自走進聚會堂，搭猶太人辯論。

·20 Ge-he ts'ing ge jü-de to djü kyi-nyih, ge feh k'eng;

> 20 渠許請渠聚隊多住幾日，渠弗肯；

·21 ziu bih-k'e ge-he, kông, “Keh tsih-ts' kw'a tao, ngô tsong iao tao Yia-lu-sæh-lang k'e siu ge: Zông-ti ziah k'eng, ngô tse cün-le mông ng-he.” Ziu k'e-jün li-k'e Yi-feh-su.

> 21 就別開渠許，講，“箇節❓快到，我總要到耶路撒冷去守渠：上帝若肯，我再轉來望爾許。”就開船離開以弗所。

·22 Tao Ke-sæh-li-ô, ziu zông Yia-lu-sæh-lang mông-mông kao-we, 'eo-le tao Ön-di-ah.

> 22 到該撒利亞，就上耶路撒冷望望教會，後來到安提阿。

·23 Tæn-kôh to nyih, yi dong-sing, a-ts' kying-ku Kô-læh-t'a teh Feh-lü-kô, kyin-ku cong meng-du-keh sing.

> 23 耽擱多日，又動身，挨次經過加拉太搭弗呂家，堅固衆門徒個心。

·24 Yiu ih-ke Yiu-t'a nying ming-z Ô-po-lo, sang ze Ô-lih-sæn-t'a, ge ting yiu k'eo-ze, we ka-shih Sing-shü, tao Yi-feh-su le.

> 24 有一個猶太人名字亞波羅，生在亞力山太，渠頂有口才，會解說聖書，到以弗所來。

·25 Keh nying yi-kying 'ôh-ku Cü-keh dao-li; yiu nyih-sing, su-i ts-si kao-hyüing pah-sing Cü-keh z-kön, dæn-z tsih hyiao-teh Iah-'ön-keh si-li:

> 25 箇人已經學過主個道理；有熱心，所以仔細教訓百姓主個事幹，但是只曉得約翰個洗禮：

·26 ge ze jü-we-dông fông-tæn ze-teh kông. Ô-kyü-læh teh Pah-kyi-læh t'ing-djôh, ziu liu ge, ge-he ka-shih Zông-ti dao-li peh ge kah-nga ts-si.

> 26 渠在聚會堂放膽在{搭}講。亞居拉搭百基拉聽着，就留渠，渠許解說上帝道理畀渠格外仔細。

·27 Ô-po-lo siang tao Ô-ke-ô k'e, cong hyüong-di sia-sing, ts'ing meng-du tsih-ziu ge: kyi-zin tseo-tao, ge ting pông-zu teh-djôh eng-yü siang-sing-keh nying:

> 27 亞波羅想到亞該亞去，衆兄弟寫信，請門徒接受渠：既然走到，渠頂幫助得着恩惠相信個人：

·28 ing-yü ge ze cong-nying min-zin gyih-lih pôh-tao Yiu-t'a nying, yüong Sing-shü piao-ming Yia-su z Kyi-toh.

> 28 因爲渠在衆人面前極力駁倒猶太人，用聖書表明耶穌是基督。


## Sd. 19.

> Sd. 19.

**_6 Kyi-ke meng-du ziu Sing-Ling. 9 Yiu-t'a nying hyü-pông, Zông-ti yüong Pao-lo-keh siu tso hyü-to gyi-z. 13 Tseo-kông-wu kön kyü-keh Yiu-t'a nying, 16 bi kyü tang-ku. 19 Zia-fæh-keh shü siao-gao. 24 Ti-mi-tiu yü t'ön-sing ts'ao-lön pah-sing, iao k'ô Pao-lo, 35 ih-ke veng-kwön ky'ün ge-he hyiao nao-z._**

> **_6 幾個門徒受聖靈。9 猶太人毀謗，上帝用保羅個手做許多奇事。13 走江湖趕鬼個猶太人，16 被鬼打過。19 邪法個書燒爻。24 底米丟爲貪心譟亂百姓，要揢保羅，35 一個文官勸渠許{=休要}鬧事。_**

·1 Ô-po-lo ze Ko-ling-to z-'eo, Pao-lo yi-kying jong zông-lu kying-ku, tao Yi-feh-su, p'ong-djôh kyi-ke meng-du:

> 1 亞波羅在哥林多時候，保羅已經從上路經過，到以弗所，碰着幾個門徒：

·2 ziu meng ge-he kông, “Ng-he siang-sing z-'eo tsih-ziu Sing-Ling feh?” Ge-he teh ge kông, “Sing-Ling yiu m-yiu, ngô-he vong t'ing-djôh.”

> 2 就問渠許講，“爾許相信時候接受聖靈弗？”渠許搭渠講，“聖靈有無有，我許朆聽着。”

·3 Pao-lo teh ge-he kông, “Keh-yiang-ts, ng-he ziu zah-m si-li?” Ge-he kông, “Iah-'ön-keh si-li.”

> 3 保羅搭渠許講，“箇樣子，爾許受甚麼洗禮？”渠許講，“約翰個洗禮。”

·4 Pao-lo kông, “Iah-'ön z 'ang hwe-ke-keh si-li, t'ong-ts pah-sing iao siang-sing 'eo-jü ge le Cü-ts, ziu-z Kyi-toh Yia-su.”

> 4 保羅講，“約翰是行悔改個洗禮，通知百姓要相信後如渠來主子，就是基督耶穌。”

·5 Ge-he t'ing-djôh ziu vong Cü Yia-su-keh ming-deo ziu si-li.

> 5 渠許聽着就奉主耶穌個名頭受洗禮。

·6 Pao-lo siu en-en ge-he, Sing-Ling ling-djôh ge-he; ziu kông kôh-c'ü t'u-wa, teh vi-le z-kön.

> 6 保羅手按按渠許，聖靈臨着渠許；就講各處土話，搭未來事幹。

·7 Ih-gyüong mao zih-nyi-ke nying.

> 7 一共毛十二個人。

·8 Pao-lo tseo-tsing jü-we-dông, fông-tæn kông, yiu sæn-ke nyüih bin-leng ky'ün ge-he Zông-ti koh z-kön.

> 8 保羅走進聚會堂，放膽講，有三個月辯論勸渠許上帝國事幹。

·9 Yiu kyi-ke nying sing ngang feh siang-sing, ze cong-nying min-zin hyü-pông keh dao-li; Pao-lo ziu li-k'e ge-he, yi ao meng-du li-k'e ge-he, nyih-nyih ze T'e-læh-nu shü-yün bin-leng dao-li.

> 9 有幾個人心硬弗相信，在衆人面前毀謗箇道理；保羅就離開渠許，又謳門徒離開渠許，日日在推喇奴書院辯論道理。

·10 Keh-t'ih yiu liang nyin; djü ze Ô-si-ô cü-ts, feh-leng Yiu-t'a Hyi-læh nying, tu t'ing-djôh Cü Yia-su-keh dao-li.

> 10 箇{剔}有兩年；住在亞西亞主子，弗論猶太希臘人，都聽着主耶穌個道理。

·11 Zông-ti yüong Pao-lo-keh siu tso kah-nga gyi-z:

> 11 上帝用保羅個手做格外奇事：

·12 zing-ts peh siu-kying, 'oh-tsia yü-gyüing, jong Pao-lo sing-zông do tao bing-nying sing-zông, ge-keh bing ziu t'e-gao, ôh-kyü ziu c'ih-le.

> 12 甚至畀手巾，或者圍裙，從保羅身上馱到病人身上，渠個病就退爻，惡鬼就出來。

·13 Yiu kyi-ke tseo-kông-wu kön kyü-keh Yiu-t'a nying, ze ôh-kyü vu-keh cü-ts sing-zông yüong Cü Yia-su-keh ming-deo, kông, “Ngô-he k'ao Pao-lo su djün-keh Yia-su, feng-fu ng c'ih-k'e.”

> 13 有幾個走江湖趕鬼個猶太人，在惡鬼附個主子身上用主耶穌個名頭，講，“我許靠保羅所傳個耶穌，吩咐爾出去。”

·14 Yiu ih-ke Yiu-t'a tsi-s-tsiang Z-kyi-ngô yiu ts'ih-ke n-ts z-t'ih tso-fæh.

> 14 有一個猶太祭司長士基瓦有七個兒子是{剔}做法。

·15 Ôh-kyü we-teh, kông, “Yia-su ngô hyiao-teh, Pao-lo ngô nying-teh; dæn-z ng-he z zao-teh nying?”

> 15 惡鬼回答，講，“耶穌我曉得，保羅我認得；但是爾許是{唣}{得}人？”

·16 Ôh-kyü vu-keh nying ziu t'iao-ku, tang-shü ge, æh-voh ge; peh ge-he c'ih-diao-diao ziu siang dao-c'ih oh-nga.

> 16 惡鬼附個人就跳過，打輸渠，壓服渠；畀渠許{出}條條受傷逃出屋外。

·17 Djü ze Yi-feh-su-keh Yiu-t'a teh Hyi-læh nying tu hyiao-teh keh z-kön; ge-he tu p'ô-gyü; Cü Yia-su-keh ming-deo ziu teh-djôh ts'ing-tsæn.

> 17 住在以弗所個猶太搭希臘人都曉得箇事幹；渠許都怕懼；主耶穌個名頭就得着稱讚。

·18 Siang-sing-keh nying yiu hyü-to tseo-le tsiao-nying ze, kong-c'ih[^19-18] z-kyi su tso z-kön.

> 18 相信個人有許多走來招認罪，講出自己所做事幹。

·19 Ping-ts'ia 'ang zia-fæh cü-ts yiu hyü-to do-zi ge-keh shü, ze cong-nying min-zin siao-gao: ge-he ku-ku ge kô-din, dzih ng-væn nying-ts.

> 19 幷且行邪法主子有許多馱齊渠個書，在衆人面前燒爻：渠許估估渠價鈿，值五萬銀子。

·20 Z-t'ih Cü-keh dao-li yüih-fæh hying-wông, yi teh-sing.

> 20 是{剔}主個道理越發興旺，又得勝。

·21 Keh-sih z-kön tso-wön, Pao-lo kyüih-i kying-ku Mô-gyi-teng Ô-ke-ô, tao Yia-lu-sæh-lang, kông, “Tao kæn ts-'eo, ngô pih iao k'e mông Lo-mô.”

> 21 箇些事幹做完，保羅決意經過馬其頓亞該亞，到耶路撒冷，講，“到{簡}之後，我必要去望羅馬。”

·22 Ziu ts'a ge liang-ke pông-siu Di-mo-t'a teh Yi-læh-tu tao Mô-gyi-teng; ge-z dzæn-djü ze Ô-si-ô.

> 22 就差渠兩個幫手提摩太搭以拉都到馬其頓；渠自暫住在亞西亞。

·23 KEH z-'eo yü keh dao-li ting ts'ao-lön.

> 23 箇時候爲箇道理頂譟亂。

·24 Yiu ih-ke nying-ziang ming-z Ti-mi-tiu, z tso Ô-ti-mi nying-ts veh-hön-keh, peh ge ho-kyi dzæn dong-din feh siao:

> 24 有一個銀匠名字底米丟，是做亞底米銀子佛龕個，畀渠夥計賺銅鈿弗少：

·25 ge ao-zi keh-sih nying teh tso keh 'ông-tông-keh lao-s, kông, “Bong-yiu, ng-he hyiao-teh ngô-he k'ao keh 'ông-tông dzæn din.

> 25 渠謳齊箇些人搭做箇行當個老師，講，“朋友，爾許曉得我許靠箇行當賺鈿。

·26 Yin-ze keh Pao-lo, ng-he mông-djôh yi t'ing-djôh fi-tæn ze Yi-feh-su, ts'ô-feh-to t'ong Ô-si-ô ky'ün-sing ta-gao hyü-to nying, kông nying-keh siu su tso-keh sön-feh-teh zing:

> 26 現在箇保羅，爾許望着又聽着非單在以弗所，差弗多統亞西亞勸信帶爻許多人，講人個手所做個算弗得神：

·27 fi-tæn ngô-he sang-i peh nying mông-feh-ky'i; ziu-z keh-yü ting do nyü zing Ô-ti-mi-keh miao-yü ah iao bi k'ön-ky'ing, ping-ts'ia t'ong Ô-si-ô teh pin-t'in-'ô su kyüong-vong Ô-ti-mi-keh yü-nyin ah iao mih-gao.”

> 27 非單我許生意畀人望弗起；就是箇位頂大女神亞底米個廟宇也要被看輕，幷且統亞西亞搭遍天下所供奉亞底米個威嚴也要滅爻。”

·28 Ge-he t'ing keh shih-wa ky'i-teh-mang, ziu ao-ky'i-le kông, “Yi-feh-su nying-keh Ô-ti-mi do-teh-mang!”

> 28 渠許聽箇說話氣得猛，就謳起來講，“以弗所人個亞底米大得猛！”

·29 'Eh zing-li tu ts'ao-lön; k'ô Mô-gyi-teng nying Kô-yiu teh Ô-li-dæh-ku, z teh Pao-lo jü-de c'ih-meng cü-ts, ziu ih-zi c'ông-tsing hyi-kwön.

> 29 合城裏都譟亂；揢馬其頓人加猶搭亞里達古，是搭保羅聚隊出門主子，就一齊闖進戲館。

·30 Pao-lo siang tseo-tsing pah-sing cong-yiang; meng-du tsu-lao ge.

> 30 保羅想走進百姓中央；門徒阻牢渠。

·31 Ô-si-ô kwön ah yiu kyi-ke, z teh Pao-lo siang-hao, ts'a nying le ky'ün ge tön feh-k'o tseo-tsing hyi-kwön.

> 31 亞西亞官也有幾個，是搭保羅相好，差人來勸渠斷弗可走進戲館。

·32 Ge-he 'eo-long hyiang-liang feng-feh-c'ih: jü-zih lön-feng-feng, yiu ih-do-pön wæ feh hyiao-teh yü zao z-kön jü-zih.

> 32 渠許喉嚨響亮分弗出：聚集亂紛紛，有一大半還弗曉得爲{唣}事幹聚集。

·33 Yiu-t'a nying peh Ô-lih-sæn-t'a fæn-c'ih, gyi ze cong-nying min-zin. Ô-lih-sæn-t'a siu yüih-yüih, iao feng-p'eo peh pah-sing.

> 33 猶太人畀亞力山太反出，徛在衆人面前。亞力山太手㧒㧒，要分剖畀百姓。

·34 Cong-nying hyiao-teh ge z Yiu-t'a nying, ziu 'eh-k'eo-zi-dong ao-ky'i-le, kông, “Yi-feh-su nying-keh Ô-ti-mi do-teh-mang!” keh væn-ts mao ih-ke z-zing.

> 34 衆人曉得渠是猶太人，就合口齊同謳起來，講，“以弗所人個亞底米大得猛！”箇范子毛一個時辰。

·35 Yiu ih-ke veng-kwön ky'ün-sih cong-nying, kông, “Yi-feh-su nying, kæh-nying feh hyiao-teh Yi-feh-su zing-li z kwön-siu keh-yü ting do nyü zing Ô-ti-mi, teh jong Tiu-z kông-lôh-keh ziang?

> 35 有一個文官勸息衆人，講，“以弗所人，何人弗曉得以弗所城裏是管守箇位頂大女神亞底米，搭從丟士降落個像？

·36 Keh z-kön kyi-zin m-kao pæn-pôh, ng-he ing-ke ön-zing, feh-k'o lön-tso.

> 36 箇事幹既然無告扳駁，爾許應該安靜，弗可亂做。

·37 Keh-sih nying vong t'eo miao-yü-keh meh-z, yi feh sih-doh ng-he zing, ng-he t'a ge tao-i le.

> 37 箇些人朆偷廟宇個物事，又弗褻瀆爾許神，爾許拖渠到{倚}來。

·38 Ziah-z Ti-mi-tiu teh ge lao-s iao teh bih-ke tang kwön-s, yiu sing-z-keh nyih-ts, ah yiu kwön; liang-'ô tu hao sing ming-bah.

> 38 若是底米丟搭渠老師要搭別個打官司，有審視個日子，也有官；兩下都好審明白。

·39 Ng-he ziah meng bih-yiang z-kön, hao ze 'eh-li-keh kong-we kyüih-tön ge.

> 39 爾許若問別樣事幹，好在合理個公會決斷渠。

·40 Kông-tao kying-nying z-kön, sang-teh iao kao ngô-he ts'ao-lön; ing-yü m-kao shih-wa hao feng-p'eo keh nao-z.”

> 40 講到今日事幹，省得要告我許譟亂；因爲無告說話好分剖箇鬧事。”

·41 Kông wön, ge ziu sæn-k'e cong-nying.

> 41 講完，渠就散開衆人。


## Sd. 20.

> Sd. 20.

**_1 Pao-lo tao Mô-gyi-teng k'e. 7 Ge ze-kæn fu væn-ts'æn kông dao-li. 9 Yiu-t'e-ku tih s, Pao-lo peh ge weh-cün-le. 17 Ze Mi-li-tu ao-le Yi-feh-su-keh tsiang-lao, t'ong-ts ge-he tsiang-le iao p'ong-djôh z-kön, 28 Zông-ti-keh yiang t'ôh-fu ge-he, 29 yi t'ong-ts ge ze ge-he cong-yiang kô sin-sang we c'ih-le, 32 teh ge-he tao-kao._**

> **_1 保羅到馬其頓去。7 渠在{簡}{?赴}晚餐講道理。9 猶推古跌死，保羅畀渠活轉來。17 在米利都謳來以弗所個長老，通知渠許將來要碰着事幹，28 上帝個羊託付渠許，29 又通知渠在渠許中央假先生會出來，32 搭渠許禱告。_**

·1 KEH ts'ao-lön ön-zing, Pao-lo ao-le meng-du ky'ün ge, feng-bih ih-fæn, ziu tao Mô-gyi-teng.

> 1 箇譟亂安靜，保羅謳來門徒勸渠，分別一番，就到馬其頓。

·2 Kying-ku keh-sih di-fông, yüong hyü-to shih-wa ky'ün ge-he, ziu tao Hyi-læh.

> 2 經過箇些地方，用許多說話勸渠許，就到希臘。

·3 Djü ze-kæn sæn-ke nyüih, ge iao k'e-jün tao Jü-li-ô, Yiu-t'a nying yüong kyi-meo iao 'e ge; ziu kyüih-i ku Mô-gyi-teng cün-k'e.

> 3 住在{簡}三個月，渠要開船到敘利亞，猶太人用計謀要害渠；就決意過馬其頓轉去。

·4 Keng ge tao Ô-si-ô cü-ts, yiu Pi-li-ô nying Su-pô-teh, T'ih-sæh-lo-nyi-kô-keh Ô-li-dæh-ku teh Si-kong-tu, Deh-pi-keh Kô-yiu, wæ-yiu Di-mo-t'a; Ô-si-ô-keh T'e-kyi-ku teh Deh-lo-fi-mo.

> 4 跟渠到亞西亞主子，有庇哩亞人所巴得，帖撒羅尼迦個亞里達古搭西公都，特庇個迦猶，還有提摩太；亞西亞個推基古搭特羅非摩。

·5 Ge-he ku-sin, ze Deh-lo-ô teng ngô-he.

> 5 渠許過先，在特羅亞等我許。

·6 Vu-kao-tsih ts-'eo, ngô-he jong Fi-lih-pi k'e-jün, ng-nyih tao Deh-lo-ô, teh ge-he we-djôh; ze-kæn tæn-kôh ts'ih-nyih.

> 6 無酵節之後，我許從腓立比開船，五日到特羅亞，搭渠許會着；在{簡}耽擱七日。

·7 Ts'ih-nyih-keh deo-nyih, meng-du jü-zih p'ah ping, Pao-lo di-nyi nyih iao ky'i-sing, su-i teh ge-he kông dao-li; ih-dzih kông tao pön-yia.

> 7 七日個頭日，門徒聚集𤖼餅，保羅第二日要起身，所以搭渠許講道理；一直講到半夜。

·8 Ze ge-he jü-zih-keh leo-zông yiu hyü-to teng-liang.

> 8 在渠許聚集個樓上有許多燈{?亮}。

·9 Yiu ih-ke 'eo-sang, ming-z Yiu-t'e-ku, zo ze c'ông-zông, tang k'eh-c'ong; Pao-lo kông dziang-kyiu, ge kw'eng-k'e, ziu jong sæn-zeng-leo tih-lôh; tông-ky'i yi-kying s-gao.

> 9 有一個後生，名字猶推古，坐在窗上，打瞌銃；保羅講長久，渠睏去，就從三層樓跌落；擋起已經死爻。

·10 Pao-lo tseo-lôh, p'oh ze ge sing-zông, peh ge k'u-lao, kông, “Ng-he feh iao kying-hông; ge sing-ming wæ ze-teh.”

> 10 保羅走落，覆在渠身上，畀渠箍牢，講，“爾許弗要驚慌；渠性命還在{搭}。”

·11 Ziu tse zông leo, p'ah ping, yi ky'üoh-ku, teh ge-he jü-de kông dziang-kyiu, dzih-tao t'in-liang, ziu ky'i-sing.

> 11 就再上樓，𤖼餅，又喫過，搭渠許聚隊講長久，直到天亮，就起身。

·12 Keh 'eo-sang weh-gao, ge-he ky'in ge, kôh-nying ting ön-yü.

> 12 箇後生活爻，渠許牽渠，各人頂安慰。

·13 Ngô-he lôh-jün, sa tao Ô-shôh, iao ze-kæn tsih Pao-lo: ing-yü ge z-t'ih iah-ding, ge-z tseo 'ön-lu.

> 13 我許落船，駛到亞朔，要在{簡}接保羅：因爲渠是{剔}約定，渠自走旱路。

·14 Ze Ô-shôh we-djôh Pao-lo, tsih ge lôh-jün, sa tao Mi-t'e-li-nyi.

> 14 在亞朔會着保羅，接渠落船，駛到米推利尼。

·15 Jong kæn k'e-jün, di-nyi nyih sa tao Kyi-ah te-'ön; di-sæn nyih sa-tsing Sæh-mo; p'ao ze To-kyi-lin, di-s nyih tao Mi-li-tu.

> 15 從{簡}開船，第二日駛到基阿對岸；第三日駛進撒摩；拋在多基臉，第四日到米利都。

·16 Pao-lo kyüih-i sa-ku Yi-feh-su, min-teh Ô-si-ô to tæn-kôh kong-fu; siang kw'a-ting, 'oh-tsia ng-shing-tsih-keh nyih-ts hao tao Yia-lu-sæh-lang.

> 16 保羅決意駛過以弗所，免得亞西亞多耽擱工夫；想快{點}，或者五旬節個日子好到耶路撒冷。

·17 PAO-LO jong Mi-li-tu ts'a nying tao Yi-feh-su ts'ing kao-we-keh tsiang-lao.

> 17 保羅從米利都差人到以弗所請教會個長老。

·18 Le-gao, Pao-lo teh ge-he kông. “Ng-he tu hyiao-teh jong ngô ky'i-ts'u tao Ô-si-ô yi-le, zông-zông teh ng-he jü-de tsa-sang tso-nying,

> 18 來爻，保羅搭渠許講。“爾許都曉得從我起初到亞西亞以來，常常搭爾許聚隊怎生做人，

·19 voh-z Cü yiu ih-ts'ih-keh ky'in-hyü, c'ih ngæn-li, yi bi Yiu-t'a nying meo-'e ngô-keh næn-deo:

> 19 服事主有一切個謙虛，出眼淚，又被猶太人謀害我個難頭：

·20 væn-pah kwæn-djôh ng-he-keh ih-c'ü ngô vong ing-mön, ze cong-nying min-zin teh kôh-nying oh-li t'ong-ts ng-he, kao-hyüing ng-he;

> 20 凡百關着爾許個益處我朆隱瞞，在衆人面前搭各人屋裏通知爾許，教訓爾許；

·21 ky'ün Yiu-t'a nying teh Hyi-læh nying, tu iao hwe-ke kyü-voh Zông-ti, siang-sing ngô-he Cü Yia-su Kyi-toh.

> 21 勸猶太人搭希臘人，都要悔改歸服上帝，相信我許主耶穌基督。

·22 “Yin-ze ngô sing vôh-lao tao Yia-lu-sæh-lang k'e, feh-ts ze-kæn we p'ong-djôh zah-m z-kön:

> 22 “現在我心縛牢到耶路撒冷去，弗知在{簡}會碰着甚麼事幹：

·23 tsih-z Sing-Ling ze kôh zing-li ts-tin ngô, kông yiu kw'eng-pông teh wæn-næn ze-teh teng ngô.

> 23 只是聖靈在各城裏指點我，講有捆綁搭患難在{搭}等我。

·24 Dæn-z keh z-kön ngô feh tông ka-i, ah fe feh-sô-teh z-keh sing-ming, iao kao-hying tseo-wön ngô lu, tso-zing Cü Yia-su su kao-de ngô-keh tsih-veng, te-tsing Zông-ti eng-yü-keh foh-ing.

> 24 但是箇事幹我弗當介意，也{=弗會}弗捨得自個性命，要高興走完我路，做成主耶穌所交代我個職分，對證上帝恩惠個福音。

·25 “Ngô su-zông ze ng cong-yiang le-k'e djün Zông-ti koh-keh dao-li, ngô hyiao-teh ng-he yi-'eo feh neng tse teh ngô kyin-min.

> 25 “我素常在爾中央來去傳上帝國個道理，我曉得爾許以後弗能再搭我見面。

·26 Su-i ngô kying-nyih tso te-tsing peh ng-he, cong-nying-keh hyüih feh sön ngô tsiang.

> 26 所以我今日做對證畀爾許，衆人個血弗算我賬。

·27 Ing-yü Zông-ti-keh ts-i ngô vong ing-mön, tu djün peh ng-he.

> 27 因爲上帝個旨意我朆隱瞞，都傳畀爾許。

·28 Su-i ng-he z yüong ku-djôh z, ah iao ku-djôh keh ih-do-pæn yiang, Sing-Ling su sih-lih ng-he tso kæn-toh-keh, tsiao-kwön Zông-ti-keh kao-we, ziu-z Ge yüong Z-keh hyüih su ma-le.

> 28 所以爾許是用顧着自，也要顧着箇一大班羊，聖靈所設立爾許做監督個，照管上帝個教會，就是渠用自個血所買來。

·29 Ngô hyiao-teh ngô k'e ts-'eo pih-ding yiu li-'e-keh za-lông tseo-tsing ng-he cong-yiang, feh e-sih keh-pæn yiang;

> 29 我曉得我去之後必定有厲害個豺狼走進爾許中央，弗愛惜箇班羊；

·30 ze ng-he z-kyi cong-yiang ah pih-ding yiu nying c'ih-le, kông zia dao-li, siang yiu-'oh meng-du keng ge.

> 30 在爾許自己中央也必定有人出來，講斜道理，想誘惑門徒跟渠。

·31 Su-i ng-he yüong kying-sing, iao kyi-teh ngô sæn-nyin kong-fu nyih yia feh hyih yiu ngæn-li ky'ün ng kôh-nying.

> 31 所以爾許用警醒，要記得我三年工夫日夜弗歇有眼淚勸爾各人。

·32 “Hyüong-di, ngô yin-ze peh ng-he t'ôh-fu Zông-ti, teh Ge eng-yü-keh dao-li, keh dao-li neng-keo zing-ziu ng-he-keh teh-'ang, yi s-peh ng-he sæn-nyih ze cong sing-du ts-cong.

> 32 “兄弟，我現在畀爾許託付上帝，搭渠恩惠個道理，箇道理能夠成就爾許個德行，又賜畀爾許產業在衆聖徒之中。

·33 Ngô vong t'ön kæh-nying-keh kying-ts, nying-ts, teh i-zông.

> 33 我朆貪何人個金子，銀子，搭衣裳。

·34 Ng-he tu hyiao-teh ngô keh-shông siu z kyüong-ing ngô-keh yüong-dziang, ah kyüong-ing ngô dong-de cü-ts.

> 34 爾許都曉得我箇雙手是供應我個用場，也供應我同隊主子。

·35 Ngô væn-pah z-kön tso pông-yiang peh ng-he, iao ng-he z-t'ih lao-loh, pông-zu nyün-ziah cü-ts, yi iao ng-he kyi-teh Cü Yia-su shih-wa, ziu-z, ‘S eng, pi ziu eng, kah-nga yiu foh-ky'i.’”

> 35 我凡百事幹做榜樣畀爾許，要爾許是{剔}勞碌，幫助軟弱主子，又要爾許記得主耶穌說話，就是，‘賜恩，比受恩，格外有福氣。’”

·36 Kông-ku, gyü-lôh, teh cong-nying jü-de tao-kao.

> 36 講過，跪落，搭衆人聚隊禱告。

·37 Ge-he tu t'ong-k'oh, k'u-lao Pao-lo deo-kying, teh ge 'o-cü,

> 37 渠許都痛哭，箍牢保羅頭頸，搭渠{唩}嘴，

·38 ge-he ting iu-zeo, yü ge kông “yi-'eo fe tse kyin ge min.” Ziu song ge lôh-jün.

> 38 渠許頂憂愁，爲渠講“以後{=弗會}再見渠面。”就送渠落船。


## Sd. 21.

> Sd. 21.

**_1 Pao-lo feh t'ing ky'ün ih-ding tao Yia-lu-sæh-lang k'e. 9 Fi-lih yiu s-ke nô we kông sin-ts shih-wa. 17 Pao-lo tao Yia-lu-sæh-lang k'e, 27 bi k'ô-lao, tsang-ting tang s, 31 Ts'in-tsong kyiu ge, ing-hyü ze pah-sing min-zin feng-p'eo._**

> **_1 保羅弗聽勸一定到耶路撒冷去。9 腓力有四個女會講先知說話。17 保羅到耶路撒冷去，27 被揢牢，爭{點}打死，31 千總救渠，應許在百姓面前分剖。_**

·1 NGÔ-HE li-k'e ge-he, k'e-jün, ih-dzih sa tao Ko-z, di-nyi nyih tao Lo-ti; jong kæn tao P'ô-da-læh,

> 1 我許離開渠許，開船，一直駛到哥士，第二日到羅底；從{簡}到帕大剌，

·2 p'ong-djôh ih-tsih jün iao tao Fi-nyi-kyi, lôh-jün ziu k'e-c'ih.

> 2 碰着一隻船要到腓尼基，落船就開出。

·3 Mông-djôh Kyü-pi-lu, sa-ku ge jing-siu-pin, hyiang Jü-li-ô k'e, tao T'e-lo zông-'ön: ing-yü jün ze-kæn iao ky'i-ho.

> 3 望着居比路，駛過渠順手邊，向敘利亞去，到推羅上岸：因爲船在{簡}要起貨。

·4 Ngô-he zing-djôh meng-du, teh ge jü-de tæn-kôh ts'ih-nyih: ge-he bi Sing-Ling kön-dong, ao Pao-lo feh iao zông Yia-lu-sæh-lang.

> 4 我許尋着門徒，搭渠聚隊耽擱七日：渠許被聖靈感動，謳保羅弗要上耶路撒冷。

·5 Nyih-ts mön-gao, ngô-he ky'i-sing; ge-he lin nyü-nying n-nô song ngô-he tao zing-nga: tu gyü ze 'ön-zông tao-kao,

> 5 日子滿爻，我許起身；渠許連女人兒女送我許到城外：都跪在岸上禱告，

·6 jü-de feng-bih, ngô-he lôh-jün, ge-he cün u-li.

> 6 聚隊分別，我許落船，渠許轉{烏}裏。

·7 Jong T'e-lo sa tao To-li-ma, shü-lu wön-gao; ziu t'ao-sing hyüong-di, jü-de djü ih-nyih.

> 7 從推羅駛到多利買，水路完爻；就討信兄弟，聚隊住一日。

·8 Di-nyi nyih ngô-he tu ky'i-sing tao Ke-sæh-li-ô: tseo-tsing djün foh-ing Fi-lih-keh u-li, djü ze-kæn. Fi-lih ziu-z keh ts'ih-ke nying ze-nen.

> 8 第二日我許都起身到該撒利亞：走進傳福音腓力個{烏}裏，住在{簡}。腓力就是箇七個人在內。

·9 Ge yiu s-ke nô, z do-nyiang, we kông sin-ts shih-wa.

> 9 渠有四個女，是大娘，會講先知說話。

·10 Ngô-he djü to nyih, yiu ih-ke sin-ts-nying, ming-z Ô-kô-pu, jong Yiu-t'a le.

> 10 我許住多日，有一個先知人，名字亞伽布，從猶太來。

·11 Tao ngô-he su-ze, do Pao-lo-keh kyi-iao-ta, vôh ge z-kyi siu kyiah, kông, “Sing-Ling kông, ‘Keh ta-keh cü-nying-kô, Yiu-t'a nying ze Yia-lu-sæh-lang ah we z-t'ih zôh ge, song peh bih-koh nying-keh siu-li.’”

> 11 到我許所在，馱保羅個繫腰帶，縛渠自己手腳，講，“聖靈講，‘箇帶個主人家，猶太人在耶路撒冷也會是{剔}𧮙渠，送畀別國人個手裏。’”

·12 Ngô-he t'ing keh shih-wa, teh keh di-fông nying tu jü-de ky'ün ge feh iao zông Yia-lu-sæh-lang.

> 12 我許聽箇說話，搭箇地方人都聚隊勸渠弗要上耶路撒冷。

·13 Pao-lo we-teh kông, “Ng-he tsa-sang k'oh, siang-djôh ngô-keh sing? ngô yü Cü Yia-su-keh ming-deo, fi-tæn bi nying kw'eng-pông, ziu-z s ze Yia-lu-sæh-lang ah zing-nyün.”

> 13 保羅回答講，“爾許怎生哭，傷着我個心？我爲主耶穌個名頭，非單被人捆綁，就是死在耶路撒冷也情願。”

·14 Ge kyi-zin feh k'eng t'ing ky'ün, ngô-he ziu hyih-gao, kông, “Cü-keh ts-i hao tso-zing.”

> 14 渠既然弗肯聽勸，我許就歇爻，講，“主個旨意好做成。”

·15 Keh kyi-nyih ts-'eo, ngô-he siu-zih 'ang-li, zông Yia-lu-sæh-lang.

> 15 箇幾日之後，我許收拾行李，上耶路撒冷。

·16 Yiu kyi-ke Ke-sæh-li-ô-keh meng-du jü-de k'e, ta ngô-he tao ih-ke lao meng-du, Kyü-pi-lu nying, Nô-seng u-li tæn-kôh.

> 16 有幾個該撒利亞個門徒聚隊去，帶我許到一個老門徒，居比路人，拿孫{烏}裏耽擱。

·17 NGÔ-HE tao Yia-lu-sæh-lang, hyüong-di tu kao-hying nying-tsih ngô-he.

> 17 我許到耶路撒冷，兄弟都高興迎接我許。

·18 Di-nyi nyih Pao-lo teh ngô-he jü-de tsing-k'e kyin Ngô-kôh; cong tsiang-lao ze-kæn.

> 18 第二日保羅搭我許聚隊進去見雅各；衆長老在{簡}。

·19 Pao-lo t'ao-sing ge-he ku, ziu peh Zông-ti ze bih-koh cong-yiang yüong ge su tso ih-ts'ih z-kön t'ong-ts ge-he.

> 19 保羅討信渠許過，就畀上帝在別國中央用渠所做一切事幹通知渠許。

·20 Ge-he t'ing-ku ziu kyü yüong-wa peh Cü; teh Pao-lo kông, “Hyüong-di, ng mông siang-sing-keh Yiu-t'a nying yiu to-siao væn-su, kông-tao leh-fæh ge-he tu z nyih-sing:

> 20 渠許聽過就歸榮華畀主；搭保羅講，“兄弟，爾望相信個猶太人有多少萬數，講到律法渠許都是熱心：

·21 yiu nying teh ge-he kông, ng kao-hyüing ze bih-koh-keh Yiu-t'a nying tu hao tön-gao Mo-si shih-wa, ao ge-he feh iao peh n-ts 'ang tsiu-keh-li, ah feh yüong i lao kwe-kyü.

> 21 有人搭渠許講，爾教訓在別國個猶太人都好斷爻摩西說話，謳渠許弗要畀兒子行周割禮，也弗用依老規矩。

·22 Yin-ze tsa tsông-fæh? Ing-yü cong-nying t'ing-djôh ng le-gao, pih-ding iao jü-zih.

> 22 現在怎妝法？因爲衆人聽着爾來爻，必定要聚集。

·23 Ng yüong i ngô-he shih-wa tso: Ngô-he ze-i yiu s-ke nying, yiu nyün-sing hyü-ku;

> 23 爾用依我許說話做：我許在{倚}有四個人，有願心許過；

·24 ng hao ta ge-he, teh ge-he jü-de kyih-zing, de ge do-c'ih fi-yüong, peh ge-he hao t'i-deo: cong-nying ziu hao hyiao-teh su t'ing-djôh ng-keh z-kön tu z kô; yi hyiao-teh ng z-kyi ah z siu leh-fæh tso-nying.

> 24 爾好帶渠許，搭渠許聚隊潔淨，代渠馱出費用，畀渠許好剃頭：衆人就好曉得所聽着爾個事幹都是假；又曉得爾自己也是守律法做人。

·25 Kông-tao siang-sing-keh bih-koh-nying, ngô-he yi-kying sia sing, ding-kyü ge-he feh yüong siu keh z-kön, tsih iao feh bang-djôh nyi-su-moh-tiao-keh tsi-veh, teh hyüih, lin ts'ih-s-keh cong-sang, teh kæn-ying.”

> 25 講到相信個別國人，我許已經寫信，定規渠許弗用守箇事幹，只要弗碰着泥塑木雕個祭物，搭血，連{緝}死個衆生，搭姦淫。”

·26 Pao-lo ta ge-he, di-nyi nyih teh ge-he jü-de kyih-zing-ku tseo-tsing sing-din, t'ong-ts kyih-zing-keh nyih-ts mön-gao, teng-tao de kôh-nying hyin tsi-veh.

> 26 保羅帶渠許，第二日搭渠許聚隊潔淨過走進聖殿，通知潔淨個日子滿爻，等到代各人獻祭物。

·27 Ts'ih-nyih kw'a mön, jong Ô-si-ô le-keh Yiu-t'a nying, mông-djôh Pao-lo ze sing-din, ziu t'iao-so cong pah-sing, dong-siu k'ô ge,

> 27 七日快滿，從亞西亞來個猶太人，望着保羅在聖殿，就挑唆衆百姓，動手揢渠，

·28 ao-ky'i-le kông, “Yi-seh-lih nying, le pông-zu: keh nying ziu-z kôh-tao-c'ü djün-kao ti-dih ngô-he pah-sing, teh leh-fæh, teh ze-i di-fông: yi ta Hyi-læh nying tseo-tsing sing-din, we-u keh sing-zin su-ze.”

> 28 謳起來講，“以色列人，來幫助：箇人就是各到處傳教抵敵我許百姓，搭律法，搭在{倚}地方：又帶希臘人走進聖殿，穢污箇聖善所在。”

·29 Ing-yü ge-he zin-deo mông-djôh Yi-feh-su nying Deh-lo-fi-mo teh Pao-lo jü-de ze zing-li, su-i ts'eng Pao-lo ta ge tsing sing-din.

> 29 因爲渠許前頭望着以弗所人特羅非摩搭保羅聚隊在城裏，所以忖保羅帶渠進聖殿。

·30 Mön zing-li ziu yiao-dong, pah-sing tu diao-le: k'ô Pao-lo, t'a-c'ih sing-din: meng ziu kwæn-gao.

> 30 滿城裏就搖動，百姓都趒來：揢保羅，拖出聖殿：門就關爻。

·31 Tsing iao wa-sön tsông ge s, yiu sing-sih djün tao ying-li teh ts'in-tsong, kông, “Yia-lu-sæh-lang tu lön-ky'i-le.”

> 31 正要划算妝渠死，有信息傳到營裏搭千總，講，“耶路撒冷都亂起來。”

·32 Ge lih-k'eh teh pah-tsong ky'i ping, diao tao ge-he su-ze; cong-nying mông-djôh ts'in-tsong teh ying-ping, ziu feh tse tang Pao-lo.

> 32 渠立刻搭百總起兵，趒到渠許所在；衆人望着千總搭營兵，就弗再打保羅。

·33 Ts'in-tsong tseo-le k'ô ge, feng-fu do liang-kwang t'ih-lin so-lao; meng ge z zao-teh nying, ge tso-ku zah-m z-kön.

> 33 千總走來揢渠，吩咐馱兩梗鐵鏈鎖牢；問渠是{唣}{得}人，渠做過甚麼事幹。

·34 Cong-nying ao-ky'i-le; yü lön feng-feng, ts'in-tsong dzô-feh-c'ih yün-ku, feng-fu ta ge tao ying-li.

> 34 衆人謳起來；爲亂紛紛，千總查弗出緣故，吩咐帶渠到營裏。

·35 Tao in-ka-zông, yü cong-nying tsi-mang, ying-ping tsih hao tông ge;

> 35 到檐階上，爲衆人擠猛，營兵只好擋渠；

·36 cong pah-sing keng ze 'eo-min, ao-ky'i-le kông, “Tön ge gao.”

> 36 衆百姓跟在後面，謳起來講，“斷渠爻。”

·37 Pao-lo kw'a tsing ying-li, teh ts'in-tsong kông, “Ngô hao teh ng kông ih-kyü feh?” Ts'in-tsong kông, “Hyi-læh shih-wa ng hyiao-teh feh?

> 37 保羅快進營裏，搭千總講，“我好搭爾講一句弗？”千總講，“希臘說話爾曉得弗？

·38 Ng ky'i feh-z keh Yi-gyih nying, zin-deo tsôh-lön, ta-ling s-ts'in hyüong-siu tseo-c'ih tao hông-yia?”

> 38 爾豈弗是箇埃及人，前頭作亂，帶領四千兇手走出到荒野？”

·39 Pao-lo kông, “Ngô z Yiu-t'a nying, sang ze Kyi-li-kô-keh Da-su, z yiu ming-sing zing-li-keh pah-sing: gyiu ng ing-hyü ngô teh pah-sing kông.”

> 39 保羅講，“我是猶太人，生在基利家個大數，是有名聲城裏個百姓：求爾應許我搭百姓講。”

·40 Ts'in-tsong ing-hyü, Pao-lo ziu gyi ze in-ka-zông, dziao pah-sing siu yüih-yüih. Ge-he ih-ting feh hyiang, Pao-lo yüong Hyi-pah-le t'u-ing teh ge-he kông,

> 40 千總應許，保羅就徛在檐階上，朝百姓手㧒㧒。渠許一{點}弗響，保羅用希伯來土音搭渠許講，


## Sd. 22.

> Sd. 22.

**_1 Pao-lo kông ge tsa-sang siang-sing, 17 tsa-sang bi kæn-shün tso meng-du. 22 Pao-lo kông iao djün dao-li peh bih-koh nying, cong-nying ao-ky'i-le. 24 Bi-bæn iao tang Pao-lo, 25 yü ge kông ge z Lo-mô nying, ts'in-tsong m-tæn tang ge._**

> **_1 保羅講渠怎生相信，17 怎生被揀選做門徒。22 保羅講要傳道理畀別國人，衆人謳起來。24 備辦要打保羅，25 爲渠講渠是羅馬人，千總無膽打渠。_**

·1 “Cong-yü pah-shoh hyüong-di, ts'ing ng-he t'ing ngô yin-ze feng-p'eo shih-wa.

> 1 “衆位伯叔兄弟，請爾許聽我現在分剖說話。

·2 (Cong-nying t'ing ge yüong Hyi-pah-le-keh t'u-ing teh ge-he kông, kah-nga pih-zing: Pao-lo kông,)

> 2 （衆人聽渠用希伯來個土音搭渠許講，格外謐靜：保羅講，）

·3 Ngô z Yiu-t'a nying, sang ze Kyi-li-kô-keh Da-su, ze-i zing-li yiang-do ze Kô-mô-lih meng-'ô dziang-si 'ôh-zih tsu-tsong-keh leh-fæh, yü Zông-ti nyih-sing, teh kying-nyih ng kôh-yü ih-yiang:

> 3 我是猶太人，生在基利家個大數，在{倚}城裏養大在迦馬列門下詳細學習祖宗個律法，爲上帝熱心，搭今日爾各位一樣：

·4 ngô zin-deo pih-næn jong keh Dao-lu nying tao s-keh di-bu, feh-leng nön-nyü tu pông-ky'i kwæn ze kæn-lao.

> 4 我前頭逼難從箇道路人到死個地步，弗論男女都綁起關在監牢。

·5 Da tsi-s teh cong tsiang-lao hao teh ngô tso te-tsing; ngô jong ge-he siu-li tsih-ziu sia peh hyüong-di-keh sing, tao Da-mô-seh k'e, iao peh ze-kæn-keh nying pông-ky'i ta tao Yia-lu-sæh-lang, ziu ying-væh.

> 5 大祭司搭衆長老好搭我做對證；我從渠許手裏接受寫畀兄弟個信，到大馬色去，要畀在{簡}個人綁起帶到耶路撒冷，受刑罰。

·6 “Ngô kw'a tao Da-mô-seh, mao nyih-tsiu, mah-ding t'in yiu ting do liang-kwông deo-ky'ün tsiao-djôh ngô.

> 6 “我快到大馬色，毛日晝，驀定天有頂大亮光頭圈照着我。

·7 Ngô ziu tih-tao di, t'ing-djôh yiu sing-ing teh ngô kông, ‘Sao-lo, Sao-lo, ng tsa-sang pih-næn Ngô?’

> 7 我就跌倒地，聽着有聲音搭我講，‘掃羅，掃羅，爾怎生逼難我？’

·8 Ngô we-teh kông, ‘Cü, Ng z kæh-nying?’ Ge teh ngô kông, ‘Ngô ziu-z ng su pih-næn-keh Nô-sæh-læh Yia-su.’

> 8 我回答講，‘主，爾是何人？’渠搭我講，‘我就是爾所逼難個拿撒勒耶穌。’

·9 Teh ngô jü-de-keh nying mông-djôh liang-kwông, ziu p'ô-gyü; tsih t'ing-feh-c'ih teh ngô kông Cü-ts-keh sing-ing.

> 9 搭我聚隊個人望着亮光，就怕懼；只聽弗出搭我講主子個聲音。

·10 Ngô kông, ‘Cü, ngô ing-ke tsa tso?’ Cü teh ngô kông, ‘Nang-ky'i, tao Da-mô-seh k'e; væn-pah ding-kyü peh ng tso z-kön, ze-kæn we teh ng kông.’

> 10 我講，‘主，我應該怎做？’主搭我講，‘{儜}起，到大馬色去；凡百定規畀爾做事幹，在{簡}會搭爾講。’

·11 Ngô yü keh liang-kwông yüong-yiao feh neng mông, jü-de cü-ts ky'in ngô siu, tao Da-mô-seh k'e.

> 11 我爲箇亮光榮耀弗能望，聚隊主子牽我手，到大馬色去。

·12 Yiu ih-ke nying Ô-nô-nyi-ô, tsiao leh-fæh z gyin-sing-keh nying, djü ze-kæn-keh Yiu-t'a nying tu ts'ing-tsæn,

> 12 有一個人亞拿尼亞，照律法是虔心個人，住在{簡}個猶太人都稱讚，

·13 tseo-tao ngô su-ze, gyi ze ngô pin, teh ngô kông, ‘Hyüong-di Sao-lo, ng hao mông-djôh.’ Ngô tông-z mông-djôh ge.

> 13 走到我所在，徛在我邊，搭我講，‘兄弟掃羅，爾好望着。’我當時望着渠。

·14 Ge yi kông, ‘Ngô-he tsu-tsong-keh Zông-ti yü-sin sih-lih ng hao hyiao-teh Ge-keh ts-i, mông-djôh keh-yü tsing-dzih Cü-ts, t'ing-djôh Ge k'eo-li shih-wa.

> 14 渠又講，‘我許祖宗個上帝預先設立爾好曉得渠個旨意，望着箇位正直主子，聽着渠口裏說話。

·15 Ing-yü ng su mông-djôh su t'ing-djôh z-kön, iao ze cong-nying min-zin yü Ge tso te-tsing.

> 15 因爲爾所望着所聽着事幹，要在衆人面前爲渠做對證。

·16 Yin-ze ng zao yün-ku tæn-kôh? Nang-ky'i, tao-kao Cü ming-deo ziu si-li, si-gao ng-keh ze.’

> 16 現在爾{唣}緣故耽擱？{儜}起，禱告主名頭受洗禮，洗爻爾個罪。’

·17 “Ngô tse tao Yia-lu-sæh-lang, ze sing-din tao-kao z-'eo, nying hweng-k'e,

> 17 “我再到耶路撒冷，在聖殿禱告時候，人昏去，

·18 mông-djôh Ge teh ngô kông, ‘Yüong kw'a-ting tseo-c'ih Yia-lu-sæh-lang; ing-yü ng yü Ngô su tso-keh te-tsing ge-he feh k'eng tsih-ziu.’

> 18 望着渠搭我講，‘用快{點}走出耶路撒冷；因爲爾爲我所做個對證渠許弗肯接受。’

·19 Ngô kông, ‘Cü, ge-he hyiao-teh ngô su-le k'ô siang-sing Ng cü-ts lôh kæn-lao, ze kôh jü-we-dông tang ge:

> 19 我講，‘主，渠許曉得我素來揢相信爾主子落監牢，在各聚會堂打渠：

·20 wæ-yiu yü Ng tso kyin-tsing-keh Z-di-fæn ge-keh hyüih liu-c'ih z-'eo, ngô gyi ze pin, cong-i ge s, yi siu-lao tsông-s ge cü-ts-keh i-zông.’

> 20 還有爲爾做見證個士提反渠個血流出時候，我徛在邊，中意渠死，又守牢妝死渠主子個衣裳。’

·21 Cü yi teh ngô kông, ‘K'e; Ngô iao ts'a ng yün-yün tao bih-koh nying su-ze.’”

> 21 主又搭我講，‘去；我要差爾遠遠到別國人所在。’”

·22 Cong-nying t'ing ge tao keh-kyü shih-wa, ziu ao-ky'i-le, kông, “Keh-yiang-ts nying, jong si-zông djü-mih ge: feh ing-ke peh ge weh.”

> 22 衆人聽渠到箇句說話，就謳起來，講，“箇樣子人，從世上除滅渠：弗應該畀渠活。”

·23 Ge-he ao-ky'i-le, t'eh-gao i-zông, do hwe-dzing tsæh ze k'ong-cong,

> 23 渠許謳起來，脫爻衣裳，馱灰塵撒在空中，

·24 ts'in-tsong ao nying peh Pao-lo ta-tsing ying-li, feng-fu yüong pin k'ao-tang meng ge, iao hyiao-teh ge-he keh-t'ih ao-ky'i-le z zao yün-ku.

> 24 千總謳人畀保羅帶進營裏，吩咐用鞭拷打問渠，要曉得渠許箇{剔}謳起來是{唣}緣故。

·25 Ge-he do bi-ta pông-ky'i Pao-lo, Pao-lo teh gyi ze pin-keh pah-tsong kông, “Lo-mô nying, vong ding ze, ng-he hao tang ge feh?”

> 25 渠許馱皮帶綁起保羅，保羅搭徛在邊個百總講，“羅馬人，朆定罪，爾許好打渠弗？”

·26 Pah-tsong t'ing-djôh, ziu t'ong-ts ts'in-tsong, kông, “Ng su tso iao liu-sing, keh z Lo-mô nying.”

> 26 百總聽着，就通知千總，講，“爾所做要留心，箇是羅馬人。”

·27 Ts'in-tsong tseo-le teh ge kông, “Ng t'ong-ts ngô, ng z Lo-mô nying feh?” Ge kông, “Z-keh.”

> 27 千總走來搭渠講，“爾通知我，爾是羅馬人弗？”渠講，“是個。”

·28 Ts'in-tsong kông, “Ngô tso Lo-mô nying z yüong hyü-to nying-ts ma le.” Pao-lo kông, “Ngô sang-c'ih ziu-z.”

> 28 千總講，“我做羅馬人是用許多銀子買來。”保羅講，“我生出就是。”

·29 Iao k'ao-tang meng ge cü-ts ziu li-k'e ge: ts'in-tsong hyiao-teh ge z Lo-mô nying, ing-yü yi-kying pông-ky'i ge, ziu kying-hôh.

> 29 要拷打問渠主子就離開渠：千總曉得渠是羅馬人，因爲已經綁起渠，就驚{嚯}。

·30 DI-NYI nyih, iao k'ôh-zih hyiao-teh ge bi Yiu-t'a nying su kao-keh yün-ku, peh ge pông ka-gao, ao cong tsi-s-tsiang teh jün kong-we tu-le; ta Pao-lo c'ih, peh ge gyi ze ge-he min-zin.

> 30 第二日，要確實曉得渠被猶太人所告個緣故，畀渠綁解爻，謳衆祭司長搭全公會都來；帶保羅出，畀渠徛在渠許面前。


## Sd. 23.

> Sd. 23.

**_1 Pao-lo feng-p'eo z-'eo, 2 Ô-nô-nyi-ô feng-fu tang ge cü-kwah, 7 Kao ge cü-ts feng-k'e. 11 Cü tsông ge tæn. 14 Yiu-t'a nying ma-voh iao sæh ge, 20 yiu nying t'ong-ts ts'in-tsong. 27 Ts'in-tsong ts'a ge tao Fi-li-z._**

> **_1 保羅分剖時候，2 亞拿尼亞吩咐打渠嘴摑，7 告渠主子分開。11 主壯渠膽。14 猶太人埋伏要殺渠，20 有人通知千總。27 千總差渠到腓力士。_**

·1 Pao-lo ts'ing-ting mông kong-we, kông, “Cong-yü hyüong-di, ngô ze Zông-ti min-zin yiang-yiang i liang-sing tso-nying, dzih tao kying-nying.”

> 1 保羅親盯望公會，講，“衆位兄弟，我在上帝面前樣樣依良心做人，直到今日。”

·2 Da tsi-s Ô-nô-nyi-ô feng-fu gyi ze pin-keh nying tang ge cü-kwah.

> 2 大祭司亞拿尼亞吩咐徛在邊個人打渠嘴摑。

·3 Pao-lo ziu teh ge kông, “Ng feng-bah-keh ziang: Zông-ti we tang ng. Ng zo-lôh iao tsiao leh-fæh sing ngô, wæ we yü-be leh-fæh ao nying tang ngô?”

> 3 保羅就搭渠講，“爾粉白個牆：上帝會打爾。爾坐落要照律法審我，還會違背律法謳人打我？”

·4 Gyi ze pin-keh nying kông, “Zông-ti-keh da tsi-s ng we zôh ge feh?”

> 4 徛在邊個人講，“上帝個大祭司爾會𧮙渠弗？”

·5 Pao-lo kông, “Hyüong-di, ngô feh hyiao-teh ge z da tsi-s: ing-yü yiu sia-lôh kông, ‘Ng pah-sing-keh kwön feh-k'o hyü-pông ge.’ [C.22.28.]”

> 5 保羅講，“兄弟，我弗曉得渠是大祭司：因爲有寫落講，‘爾百姓個官弗可毀謗渠。’”

·6 Pao-lo hyiao-teh gyi-cong yiu-sih z Sæh-t'u-ke nying, yiu-sih z Fæh-li-se nying, ze kong-we-li ao-hyiang kông, “Cong-yü hyüong-di, Ngô z Fæh-li-se nying, ah z Fæh-li-se nying-keh n-ts; yü sô-mông s-gao tse-weh, ngô yin-ze bi sing-p'ön.”

> 6 保羅曉得其中有些是撒土該人，有些是法利賽人，在公會裏謳響講，“衆位兄弟，我是法利賽人，也是法利賽人個兒子；爲奢望死爻再活，我現在被審判。”

·7 Pao-lo kông keh shih-wa, Fæh-li-se nying teh Sæh-t'u-ke nying ts'ao-ky'i-le: cong-nying liang-'ô feng-k'e.

> 7 保羅講箇說話，法利賽人搭撒土該人吵起來：衆人兩下分開。

·8 Ing-yü Sæh-t'u-ke nying kông m-yiu tse-weh, ah m-yiu t'in-s teh ling: Fæh-li-se nying kông keh liang-yiang tu yiu.

> 8 因爲撒土該人講無有再活，也無有天使搭靈：法利賽人講箇兩樣都有。

·9 Ziu do sing-hyiang ao-ky'i-le: Fæh-li-se-keh doh-shü-nying nang-ky'i tsang-leng, kông, “Keh nying ngô-he zing-feh-c'ih zah-m hyüong-ôh: 'oh-tsia yiu ling, 'oh-tsia yiu t'in-s teh ge kông, ngô-he feh-k'o ti-dih Zông-ti.”

> 9 就大聲響謳起來：法利賽個讀書人{儜}起爭論，講，“箇人我許尋弗出甚麼兇惡：或者有靈，或者有天使搭渠講，我許弗可抵敵上帝。”

·10 Yü do tsang-leng, ts'in-tsong sang-teh Pao-lo bi ge-he p'ah-gao, feng-fu ping lôh-le, jong ge-he cong-yiang deh ge c'ih, ta-tsing ying-li.

> 10 爲大爭論，千總省得保羅被渠許𤖼爻，吩咐兵落來，從渠許中央奪渠出，帶進營裏。

·11 Tông-yia Cü gyi ze ge pin, kông, “Pao-lo, fông-sing; ng ze Yia-lu-sæh-lang kyi-zin yü Ngô tso te-tsing, ze Lo-mô ah iao z-t'ih tso te-tsing.”

> 11 當夜主徛在渠邊，講，“保羅，放心；爾在耶路撒冷既然爲我做對證，在羅馬也要是{剔}做對證。”

·12 TAO t'in-liang, yiu kyi-ke Yiu-t'a nying jü-de kyih-tông væh-tsiu, kông feh sæh Pao-lo, feh ky'üoh feh hæh.

> 12 到天亮，有幾個猶太人聚隊結黨罰咒，講弗殺保羅，弗喫弗喝。

·13 Væh keh tsiu cü-ts yiu s-zih to nying.

> 13 罰箇咒主子有四十多人。

·14 Ge-he tao tsi-s-tsiang tsiang-lao su-ze, kông, “Ngô-he yi-kying væh-ku tsiu, feh sæh Pao-lo, ih-ting feh ky'üoh.

> 14 渠許到祭司長長老所在，講，“我許已經罰過咒，弗殺保羅，一{點}弗喫。

·15 Yin-ze væn ng-he teh cong kong-we t'ong-ts ts'in-tsong, ts'ing ge t'in-nyiang ta Pao-lo lôh-le kyin ng-he, ziang iao hyiao-teh ge z-kön kah-nga dziang-si; ngô-he, teng ge vong tao ng-he su-ze, yü-bi sæh ge.”

> 15 現在煩爾許搭衆公會通知千總，請渠天亮帶保羅落來見爾許，像要曉得渠事幹格外詳細；我許，等渠朆到爾許所在，預備殺渠。”

·16 Pao-lo ts-me-keh n-ts t'ing-djôh ge-keh kyi-meo, ziu tao ying-li, t'ong-ts Pao-lo.

> 16 保羅姊妹個兒子聽着渠個計謀，就到營裏，通知保羅。

·17 Pao-lo ziu ts'ing ih-ke pah-tsong le, kông, “Ta keh 'eo-sang k'e kyin ts'in-tsong; ing-yü yiu ih-yiang z-kön iao t'ong-ts ge.”

> 17 保羅就請一個百總來，講，“帶箇後生去見千總；因爲有一樣事幹要通知渠。”

·18 Ge ta ge k'e kyin ts'in-tsong, kông, “Væn-nying Pao-lo ts'ing ngô le, iao ngô ta keh 'eo-sang le kyin ng, yiu ih-ky'i z-kön iao teh ng kông.”

> 18 渠帶渠去見千總，講，“犯人保羅請我來，要我帶箇後生來見爾，有一起事幹要搭爾講。”

·19 Ts'in-tsong te ge siu, tseo-tao ön-cong su-ze, meng ge kông, “Ng yiu zao z-kön iao t'ong-ts ngô?”

> 19 千總𠡒渠手，走到暗中所在，問渠講，“爾有{唣}事幹要通知我？”

·20 Ge kông, “Yiu-t'a nying yi-kying iah hao gyiu ng t'in-nyiang ta Pao-lo tao kong-we, ziang iao tse k'ao-kyiu ge dziang-si.

> 20 渠講，“猶太人已經約好求爾天亮帶保羅到公會，像要再考究渠詳細。

·21 Ng feh iao t'ing ge: ing-yü nen-cong yiu s-zih-kyi nying ma-voh-kæn; ge-he væh-tsiu, feh sæh ge, feh ky'üoh feh hæh; yin-ze yi-kying yü-bi, tæn-teng ng ing-hyü.”

> 21 爾弗要聽渠：因爲內中有四十幾人埋伏{簡}；渠許罰咒，弗殺渠，弗喫弗喝；現在已經預備，單等爾應許。”

·22 Ts'in-tsong ao 'eo-sang k'e, feng-fu ge, “Ng t'ong-ts ngô z-kön, feh iao teh nying kông.”

> 22 千總謳後生去，吩咐渠，“爾通知我事幹，弗要搭人講。”

·23 Ziu ao liang-ke pah-tsong le, kông, “Bi-bæn nyi-pah bu-ping, mô-ping ts'ih-zih, dziang-ts'iang-siu nyi-pah, kying-yia nyi-kang ky'i-sing tao Ke-sæh-li-ô k'e:

> 23 就謳兩個百總來，講，“備辦二百步兵，馬兵七十，長槍手二百，今夜二更起身到該撒利亞去：

·24 Bi-bæn cong-sang, peh Pao-lo gyi, wu-song ge tao tsong-toh Fi-lih-z su-ze.”

> 24 備辦衆生，畀保羅騎，護送渠到總督腓力士所在。”

·25 Yi sia ih-fong sing kông:

> 25 又寫一封信講：

·26 “Kah-lao-tiu Lü-si-ô sia sing peh tsong-toh Fi-lih-z da-nying, ts'ing ön.

> 26 “革老丟呂西亞寫信畀總督腓力士大人，請安。

·27 Keh nying bi Yiu-t'a nying k'ô-lao, kw'a iao tsông-s, ngô hyiao-teh ge z Lo-mô nying, ta ping kyiu ge.

> 27 箇人被猶太人揢牢，快要妝死，我曉得渠是羅馬人，帶兵救渠。

·28 Ngô iao hyiao-teh ge-he kao ge-keh yün-ku, ziu ta ge tao ge-he kong-we-li:

> 28 我要曉得渠許告渠個緣故，就帶渠到渠許公會裏：

·29 mông su kao-keh yün-ku, z yü ge-he-keh leh-fæh, m-yiu ing-ke s ing-ke pông-keh ze-ming.

> 29 望所告個緣故，是爲渠許個律法，無有應該死應該綁個罪名。

·30 Ts-'eo yiu nying peh Yiu-t'a nying wa-sön meo-'e ge-keh kyi-meo t'ong-ts ngô, ngô jü-tsih song-zông-le kyin ng, ah feng-fu nyün-kao ze ng min-zin kao ge. Dæn-nyün ng bing-ön.”

> 30 之後有人畀猶太人划算謀害渠個計謀通知我，我隨即送上來見爾，也吩咐原告在爾面前告渠。但願爾平安。”

·31 Ping i ge 'ao-ling, peh Pao-lo lin-yia song tao Ön-di-p'ô-ti.

> 31 兵依渠號令，畀保羅連夜送到安提帕底。

·32 Di-nyi nyih peh mô-ping song ge k'e, gyi-yü cün tao ying-li:

> 32 第二日畀馬兵送渠去，其餘轉到營裏：

·33 ge-he tao Ke-sæh-li-ô, peh keh-fu sing song-zông peh tsong-toh, peh Pao-lo gyi ze ge min-zin.

> 33 渠許到該撒利亞，畀箇副信送上畀總督，畀保羅徛在渠面前。

·34 Tsong-toh mông-ku, meng ge z nô ih-sang nying, hyiao-teh ge z Kyi-li-kô nying,

> 34 總督望過，問渠是哪一省人，曉得渠是基利家人，

·35 kông, “Teng ng-keh nyün-kao le, ngô we t'ing ng dziang-si:” ziu feng-fu peh ge æh ze Hyi-leh-keh wông-kyüong.

> 35 講，“等爾個原告來，我會聽爾詳細：”就吩咐畀渠押在希律個王宮。


## Sd. 24.

> Sd. 24.

**_1 Pao-lo bi T'ih-t'u-lo kao-zông, 10 feng-p'eo z-kyi tsa-sang tso-nying, yi ka-shih ge-keh dao-li. 24 Kông Kyi-toh z-kön peh tsong-toh teh ge ts'i-ts. 26 Tsong-toh siang teh-hwe, dæn-z teh-feh-djôh. 27 Tsong-toh sia-dzing liu Pao-lo ze kæn-lao._**

> **_1 保羅被帖土羅告狀，10 分剖自己怎生做人，又解說渠個道理。24 講基督事幹畀總督搭渠妻子。26 總督想得賄，但是得弗着。27 總督卸任留保羅在監牢。_**

·1 KU ng nyih, da tsi-s Ô-nô-nyi-ô, teh kyi-ke tsiang-lao, wæ-yiu ih-ke jong-s T'ih-t'u-lo, tu lôh-le; ze tsong-toh min-zin kao Pao-lo.

> 1 過五日，大祭司亞拿尼亞，搭幾個長老，還有一個訟師帖土羅，都落來；在總督面前告保羅。

·2 Pao-lo ao-le, T'ih-t'u-lo kao ge zông, kông, “Ngô-he k'ao ng neng-keo t'a-bing, ping-ts'ia keh ih-koh k'ao ng sin-kyin-ts-ming tso hyü-to yiu-ih z-kön,

> 2 保羅謳來，帖土羅告渠狀，講，“我許靠爾能夠太平，幷且箇一國靠爾先見之明做許多有益事幹，

·3 su-i ngô-he kôh-c'ü z-zông kön-eng feh zing, Fi-lih-z da-nying.

> 3 所以我許各處時常感恩弗盡，腓力士大人。

·4 Yin-ze sang-teh ngô to væn ng, gyiu ng kw'ön-shü t'ing ngô kông liang-kyü.

> 4 現在省得我多煩爾，求爾寬恕聽我講兩句。

·5 Ngô-he mông keh nying ziang weng-yüoh, ts'ao-lön t'in-'ô cong Yiu-t'a nying, tso Nô-sæh-leh kao-keh deo-nao:

> 5 我許望箇人像瘟疫，譟亂天下衆猶太人，做拿撒勒教個頭腦：

·6 ge wæ iao væn-djôh sing-din: ngô-he ziu k'ô ge, iao tsiao ngô-he leh-fæh p'ön-tön ge,

> 6 渠還要犯着聖殿：我許就揢渠，要照我許律法判斷渠，

·7 dæn-z ts'in-tsong Lü-si-ô tseo-le, jong ngô-he siu-li ngang-gyiang deh-k'e;

> 7 但是千總呂西亞走來，從我許手裏硬強奪去；

·8 feng-fu ge-keh nyün-kao tao ng su-ze le: Yin-ze ng meng ge, ng ziu hao hyiao-teh ngô-he kao ge-keh ih-ts'ih z-kön.”

> 8 吩咐渠個原告到爾所在來：現在爾問渠，爾就好曉得我許告渠個一切事幹。”

·9 Yiu-t'a nying tu jü ge, kông, “Z-kön tsing-z.”

> 9 猶太人都隨渠，講，“事幹真是。”

·10 Tsong-toh deo tin-tin, ao Pao-lo kông: ge ziu kông, “Ngô hyiao-teh ng ze keh koh tso kwön to-nyin, su-i ngô kah-nga fông-sing feng-p'eo ngô-z z-kön:

> 10 總督頭點點，謳保羅講：渠就講，“我曉得爾在箇國做官多年，所以我格外放心分剖我自事幹：

·11 ng hao hyiao-teh ngô zông Yia-lu-sæh-lang tso li-pa tao yin-ze, tsih-yiu zih-nyi nyih:

> 11 爾好曉得我上耶路撒冷做禮拜到現在，只有十二日：

·12 ge-he vong mông-djôh ngô ze sing-din teh bih-nying bin-leng, 'oh-tsia ts'ao-lön pah-sing, ziu-z jü-we-dông teh zing-li, ah vong mông ngô t'ih tso.

> 12 渠許朆望着我在聖殿搭別人辯論，或者譟亂百姓，就是聚會堂搭城裏，也朆望我{剔}做。

·13 Yin-ze ge-he su kao ngô z-kön yi m bing-kyü.

> 13 現在渠許所告我事幹又無憑據。

·14 Tsih keh ih-yiang ngô ze ng su-ze tsiao-nying, ziu-z ge-he kông zia-kao-keh Dao-lu, ngô i ge voh-z tsu-tsong-keh Zông-ti, siang-sing ih-ts'ih leh-fæh teh sin-ts-nying su sia-lôh shih-wa:

> 14 只箇一樣我在爾所在招認，就是渠許講邪教個道路，我依渠服事祖宗個上帝，相信一切律法搭先知人所寫落說話：

·15 yi sô-mông Zông-ti we peh s-keh cü-ts feh-leng tsing-dzih feh tsing-dzih, tsiang-le tu weh-cün-le; keh ah z ge-he su sô-mông.

> 15 又奢望上帝會畀死個主子弗論正直弗正直，將來都活轉來；箇也是渠許所奢望。

·16 Yü-ts, ngô z-kyi kying-sing, zông-zông ze Zông-ti teh nying min-zin zeng te-teh-djü-keh liang-sing.

> 16 爲之，我自己警醒，常常在上帝搭人面前存對得住個良心。

·17 Ngô vong tao Yiu-t'a to nyin, yin-ze cün-le, ta kyün-ông tsiu-tsi ngô peng-koh nying, yi hyin tsi-veh:

> 17 我朆到猶太多年，現在轉來，帶捐項賙濟我本國人，又獻祭物：

·18 ngô t'ih ze-teh tso, yiu kyi-ke jong Ô-si-ô le-keh Yiu-t'a nying mông ngô ze sing-din, yi-kying kyih-zing, nying feh to, yi feh nao-nyih:

> 18 我{剔}在{搭}做，有幾個從亞西亞來個猶太人望我在聖殿，已經潔淨，人弗多，又弗鬧熱：

·19 ge-he ziah yiu zah-m hao kao ngô, ing-ke tao ng min-zin le kao ngô.

> 19 渠許若有甚麼好告我，應該到爾面前來告我。

·20 Ziu-z ze-i-keh nying, ngô gyi ze kong-we min-zin, ziah mông ngô yiu zah-m dzæn-c'ü, hao kông;

> 20 就是在{倚}個人，我徛在公會面前，若望我有甚麼賺處，好講；

·21 tsih-yiu ngô gyi ze ge-he cong-yiang ao-hyiang kông, ‘yü s-gao tse-weh-keh dao-li, ngô kying-nyih bi ng sing-p'ön,’ djü keh ih-kyü ts-nga m-kao hao kông ngô.”

> 21 只有我徛在渠許中央謳響講，‘爲死爻再活個道理，我今日被爾審判，’除箇一句之外無告好講我。”

·22 Fi-lih-z yi-kying dziang-si hyiao-teh keh Dao-lu, t'ing keh shih-wa ziu yiu-yi ge-he, kông, “Teng ts'in-tsong Lü-si-ô lôh-le, ngô we sing-kyih ng-keh z-kön.”

> 22 腓力士已經詳細曉得箇道路，聽箇說話就❓❓渠許，講，“等千總呂西亞落來，我會審結爾個事幹。”

·23 Ziu feng-fu pah-tsong kwön-æh Pao-lo, iao kw'ön-de ge; wæ-yiu ge-z-keh nying ziah iao kyüong-ing ge 'oh-tsia le t'ao-sing ge, feh yüong tsu ge.

> 23 就吩咐百總管押保羅，要寬待渠；還有渠自個人若要供應渠或者來討信渠，弗用阻渠。

·24 Ku kyi nyih, Fi-lih-z teh ge ts'i-ts T'u-si-læh, z Yiu-t'a nyü-nying, jü-de le; ziu ao Pao-lo, t'ing ge kông siang-sing Kyi-toh-keh dao-li.

> 24 過幾日，腓力士搭渠妻子土西拉，是猶太女人，聚隊來；就謳保羅，聽渠講相信基督個道理。

·25 Pao-lo kông-tao kong-nyi tön-fông, teh tsiang-le-keh sing-p'ön, Fi-lih-z ziu p'ô-gyü, kông, “Yin-ze ng k'e-ky'i; yiu bin z-'eo we tse ao ng.”

> 25 保羅講到公義{?端}{?方}，搭將來個審判，腓力士就怕懼，講，“現在爾去起；有便時候會再謳爾。”

·26 Ge sô-mông Pao-lo we peh ge nying-ts, sih-fông ge: su-i lü-ts' ao ge le, jü-de kông-kông.

> 26 渠奢望保羅會畀渠銀子，釋放渠：所以屢次謳渠來，聚隊講講。

·27 Ku liang nyin, Po-gyiu Fi-z-tu le tsih Fi-lih-z-keh ing: Fi-lih-z iao t'ao Yiu-t'a nying-keh hwön-hyi, ning-gyiu peh Pao-lo kwæn-kæn.

> 27 過兩年，波求非士都來接腓力士個❓：腓力士要討猶太人個歡喜，仍舊畀保羅關監。


## Sd. 25.

> Sd. 25.

**_1 Yiu-t'a nying ze Fi-z-tu min-zin kao Pao-lo. 8 Ge feng-p'eo, 11 gyiu Ke-sæh sing-ün. 14 Fi-z-tu peh Pao-lo z-kön t'ong-ts Ô-kyi-p'ô wông, 23 Pao-lo ta-c'ih kyin wông-ti. 25 Fi-z-tu kông ge vong væn s-ze._**

> **_1 猶太人在非士都面前告保羅。8 渠分剖，11 求該撒伸冤。14 非士都畀保羅事幹通知亞基帕王，23 保羅帶出見皇帝。25 非士都講渠朆犯死罪。_**

·1 FI-Z-TU zông-dzing, ku sæn nyih jong Ke-sæh-li-ô zông Yia-lu-sæh-lang.

> 1 非士都上任，過三日從該撒利亞上耶路撒冷。

·2 Tsi-s-tsiang teh Yiu-t'a-keh sing-kying ze ge su-ze kao Pao-lo zông; yi gyiu ge,

> 2 祭司長搭猶太個紳衿在渠所在告保羅狀；又求渠，

·3 iao ge s eng ts'a nying k'e ta Pao-lo tao Yia-lu-sæh-lang le: i-s siang ze lu-zông sæh ge.

> 3 要渠賜恩差人去帶保羅到耶路撒冷來：意思想在路上殺渠。

·4 Fi-z-tu we-teh kông, Pao-lo æh ze Ke-sæh-li-ô, ngô ziu iao cün-k'e.

> 4 非士都回答講，保羅押在該撒利亞，我就要轉去。

·5 Ge yi kông, “Ng-he cong-yiang yiu gyün-ping-keh hao jü-de lôh-k'e; keh nying yiu zah-m feh hao, hao kao ge.”

> 5 渠又講，“爾許中央有權柄個好聚隊落去；箇人有甚麼弗好，好告渠。”

·6 Ze ge-he su-ze yi ku mao zih nyih, ziu lôh Ke-sæh-li-ô k'e; di-nyi nyih zo-dông, feng-fu ta Pao-lo c'ih-le.

> 6 在渠許所在又過毛十日，就落該撒利亞去；第二日坐堂，吩咐帶保羅出來。

·7 Le-gao, jong Yia-lu-sæh-lang le-keh Yiu-t'a nying deo-ky'ün gyi-teh, yüong hyü-to m bing-kyü-keh djong ze kao Pao-lo.

> 7 來爻，從耶路撒冷來個猶太人頭圈徛{搭}，用許多無憑據個重罪教保羅。

·8 Pao-lo feng-p'eo, kông, “Yiu-t'a nying-keh leh-fæh, teh sing-din, teh Ke-sæh, ngô tu vong væn-djôh.”

> 8 保羅分剖，講，“猶太人個律法，搭聖殿，搭該撒，我都朆犯着。”

·9 Dæn-z Fi-z-tu iao t'ao Yiu-t'a nying-keh hwön-hyi, teh Pao-lo kông, “Ng k'eng zông Yia-lu-sæh-lang, ze-kæn ze ngô min-zin t'ing sing-p'ön feh?”

> 9 但是非士都要討猶太人個歡喜，搭保羅講，“爾肯上耶路撒冷，在{簡}在我面前聽審判弗？”

·10 Pao-lo kông, “Ngô yin-ze gyi ze Ke-sæh-keh fæh-dông-zông, ngô ing-ke t'ing sing-p'ön-keh di-fông: ngô vong feh hao de Yiu-t'a nying, ng ming-ming hyiao-teh.

> 10 保羅講，“我現在徛在該撒個法堂上，我應該聽審判個地方：我朆弗好待猶太人，爾明明曉得。

·11 Ngô ziah yiu zah-m feh hao, 'oh-tsia væn-djôh zah-m s-ze, ziu-z s ngô ah feh t'e-z: ziah ge-he kao ngô z-kön tu z kô, m-nying hao peh ngô kao-fu ge-he. Ngô gyiu Ke-sæh sing-ün.”

> 11 我若有甚麼弗好，或者犯着甚麼死罪，就是死我也弗推辭：若渠許告我事幹都是假，無人好畀我交付渠許。我求該撒伸冤。”

·12 Fi-z-tu teh kong-we siang-liang, ziu we-teh kông, “Ng kyi-zin gyiu Ke-sæh sing-ün: peh ng k'e kyin Ke-sæh.”

> 12 非士都搭公會商量，就回答講，“爾既然求該撒伸冤：畀爾去見該撒。”

·13 KU kyi nyih, Ô-kyi-p'ô wông teh Pah-nyi-kyi tao Ke-sæh-li-ô t'ao-sing Fi-z-tu.

> 13 過幾日，亞基帕王搭百尼基到該撒利亞討信非士都。

·14 Djü hao kyi nyih, Fi-z-tu peh Pao-lo z-kön t'ong-ts wông, kông, “Ze-i yiu ih-ke nying, Fi-lih-z liu ze kæn-lao:

> 14 住好幾日，非士都畀保羅事幹通知王，講，“在{倚}有一個人，腓力士留在監牢：

·15 ngô tao Yia-lu-sæh-lang, cong tsi-s-tsiang teh Yiu-t'a nying-keh tsiang-lao kao ge, iao ngô ding ge ze.

> 15 我到耶路撒冷，衆祭司長搭猶太人個長老告渠，要我定渠罪。

·16 Ngô we-teh ge-he kông, ‘Pi-kao vong teh nyün-kao te-min, vong peh ge feng-p'eo su kao ge z-kön, ziu bæn ge s-ze, feh-z Lo-mô nying-keh kwe-kyü.’

> 16 我回答渠許講，‘被告朆搭原告對面，朆畀渠分剖所告渠事幹，就辦渠死罪，弗是羅馬人個規矩。’

·17 Su-i ge-he ih tao-i le, ngô feh tæn-kôh, di-nyi nyih zo-dông, feng-fu ta ge c'ih-le.

> 17 所以渠許一到{倚}來，我弗耽擱，第二日坐堂，吩咐帶渠出來。

·18 Keh-sih nyün-kao gyi-c'ih-le, bing-fi ngô su liang-liao z-kön kao ge;

> 18 箇些原告徛出來，並非我所諒料事幹告渠；

·19 tæn nyi-leng ge-he kao-meng z-kön, wæ-yiu ih-ke s-ku-keh Yia-su, Pao-lo kông Ge weh-gao, z-t'ih kao ge.

> 19 單議論渠許教門事幹，還有一個死過個耶穌，保羅講渠活爻，是{剔}告渠。

·20 Ngô feh hyiao-teh tsa tön keh z-kön, su-i meng ge iao tao Yia-lu-sæh-lang k'e t'ing sing-p'ön feh.

> 20 我弗曉得怎斷箇事幹，所以問渠要到耶路撒冷去聽審判弗。

·21 Dæn-z Pao-lo, iao ngô liu ge teng-tao Si-pô-z-toh sing-p'ön, ngô ziu feng-fu liu ge, teng-tao ka-k'e peh Ke-sæh.”

> 21 但是保羅，要我留渠等到西巴士督審判，我就吩咐留渠，等到解去畀該撒。”

·22 Ô-kyi-p'ô teh Fi-z-tu kông, “Ngô ah iao t'ing keh nying kông-kông.” Fi-z-tu kông, “T'in-nyiang ng hao t'ing ge.”

> 22 亞基帕搭非士都講，“我也要聽箇人講講。”非士都講，“天亮爾好聽渠。”

·23 DI-NYI nyih Ô-kyi-p'ô teh Pah-nyi-kyi yüong jün-fu tsih-z le, wæ-yiu cong ts'in-tsong, teh zing-li-keh sing-kying, jü-de tseo-tsing kong-dông; Fi-z-tu feng-fu, ge-he ziu ta-c'ih Pao-lo.

> 23 第二日亞基帕搭百尼基用全副執事來，還有衆千總，搭城裏個紳衿，聚隊走進公堂；非士都吩咐，渠許就帶出保羅。

·24 Fi-z-tu kông, “Ô-kyi-p'ô wông, teh ze-i-keh cong-yü, ts'ing mông keh nying, ziu-z cong Yiu-t'a nying ze Yia-lu-sæh-lang teh ze-i gyiu ngô, ao-hyiang kông feh ing-ke peh ge weh.

> 24 非士都講，“亞基帕王，搭在{倚}個衆位，請望箇人，就是衆猶太人在耶路撒冷搭在{倚}求我，謳響講弗應該畀渠活。

·25 Dæn-z ngô hyiao-teh ge vong væn-ku s-ze; ge-z gyiu Si-pô-z-toh sing-ün, su-i ngô kyüih-i ka ge zông.

> 25 但是我曉得渠朆犯過死罪；渠自求西巴士督伸冤，所以我決意解渠上。

·26 Ngô m-yiu zah-m zing-zih hao tseo-ming ngô cü. Su-i ta ge c'ih ze ng cong-yü min-zin, dih-di ze ng Ô-kyi-p'ô wông-keh min-zin, sing-ku ts-'eo ngô yiu zah-m hao sia.

> 26 我無有甚麼情實好奏明我主。所以帶渠出在爾衆位面前，特地在爾亞基帕王個面前，審過之後我有甚麼好寫。

·27 Ing-yü ngô ts'eng, væn-nying ka-zông, feh song ge-keh ön-kyün, z feh 'eh-li.”

> 27 因爲我忖，犯人解上，弗送渠個案卷，是弗合理。”


## Sd. 26.

> Sd. 26.

**_1 Pao-lo ze Ô-kyi-p'ô wông min-zin kông ge jong siao z-kön, 12 kông ge tsa-sang siang-sing, yi bi kæn-shün tso s-du. 24 Fi-z-tu kông ge z tin-gao, Pao-lo ti-vi we-teh ge. 28 Ô-kyi-p'ô meng ge, hao t'ih sang-lih ky'ün ge tso Kyi-toh-du. 31 Ge-he tu kông, Pao-lo m-yiu ze._**

> **_1 保羅在亞基帕王面前講渠從小事幹，12 講渠怎生相信，又被揀選做使徒。24 非士都講渠是癲爻，保羅低微回答渠。28 亞基帕問渠，好{剔}省力勸渠做基督徒。31 渠許都講，保羅無有罪。_**

·1 Ô-kyi-p'ô teh Pao-lo kông, “Cing ng-z feng-p'eo.” Pao-lo siu di-ky'i, feng-p'eo, kông:

> 1 亞基帕搭保羅講，“準爾自分剖。”保羅手提起，分剖，講：

·2 “Ô-kyi-p'ô wông, Yiu-t'a nying su kao ngô z-kön, kying-nyih hao ze ng min-zin feng-p'eo, ngô sön z ting zao-hwa:

> 2 “亞基帕王，猶太人所告我事幹，今日好在爾面前分剖，我算是頂造化：

·3 ing-yü ng ting ming-bah Yiu-t'a nying-keh kwe-kyü teh nyi-leng: su-i gyiu ng ne-sing t'ing ngô.

> 3 因爲爾頂明白猶太人個規矩搭議論：所以求爾耐心聽我。

·4 “Ngô jong ky'i-deo ze Yia-lu-sæh-lang ngô peng-koh-nying cong-yiang, jong siao tsa-sang tso-nying, Yiu-t'a nying tu hyiao-teh;

> 4 “我從起頭在耶路撒冷我本國人中央，從小怎生做人，猶太人都曉得；

·5 ge-he ziah k'eng tso kyin-tsing, su-le hyiao-teh ngô z i-jing ting nyin-kying-keh kao-meng tso Fæh-li-se nying.

> 5 渠許若肯做見證，素來曉得我是依順頂嚴緊個教門做法利賽人。

·6 Yin-ze yü sô-mông Zông-ti su ing-hyü tsu-tsong-keh, ngô gyi ze-i ziu sing-p'ön;

> 6 現在爲奢望上帝所應許祖宗個，我徛在{倚}受審判；

·7 ngô-he zih-nyi ts-p'a, nyih yia gying-lih voh-z Zông-ti, ah sô-mông teh-djôh keh ing-hyü. Ô-kyi-p'ô wông, yü keh sô-mông Yiu-t'a nying kao ngô!

> 7 我許十二支派，日夜勤力服事上帝，也奢望得着箇應許。亞基帕王，爲箇奢望猶太人告我！

·8 “Zông-ti peh s-nying tse-weh, ng-he tsa-sang sön feh hao siang-sing?

> 8 “上帝畀死人再活，爾許怎生算弗好相信？

·9 Ngô-z zin-deo ts'eng ing-ke yüong hyü-to fông-fæh kong-kyih Nô-sæh-leh Yia-su-keh ming-deo.

> 9 我自前頭忖應該用許多方法攻擊拿撒勒耶穌個名頭。

·10 Ngô ze Yia-lu-sæh-lang z-t'ih tso: jong cong tsi-s-tsiang siu-li tsih-ziu gyün-ping k'ô hyü-to sing-du, kwæn ze kæn-lao, ge-he bi sæh-gao z-'eo, ngô ah teh-ing.

> 10 我在耶路撒冷是{剔}做：從衆祭司長手裏接受權柄揢許多聖徒，關在監牢，渠許被殺爻時候，我也答應。

·11 Ze kôh jü-we-dông lü-ts' ying-væh ge-he, iao ngang-æh ge sih-doh Yia-su; yü ts'ih-ts'-t'ong-'eng ge, pih-næn ge tao nga-koh zing-li.

> 11 在各聚會堂屢次刑罰渠許，要硬押渠褻瀆耶穌；爲切齒痛恨渠，逼難渠到外國城裏。

·12 “Ngô keh z-'eo, k'ao tsi-s-tsiang-keh gyün-ping teh 'ao-ling tao Da-mô-seh k'e,

> 12 “我箇時候，靠祭司長個權柄搭號令到大馬色去，

·13 wông, tông nyih-tsiu, ngô lu-zông mông-djôh jong t'in yiu liang-kwông, pi nyih-deo wæ liang, deo-ky'ün tsiao-djôh ngô teh jü-de cü-ts.

> 13 王，當日晝，我路上望着從天有亮光，比日頭還亮，頭圈照着我搭聚隊主子。

·14 Ngô-he tu tih-tao di, ngô t'ing-djôh sing-hyiang yüong Hyi-pah-le t'u-ing teh ngô kông, ‘Sao-lo, Sao-lo, ng tsa-sang pih-næn Ngô? ng kyiah t'ih-djôh ts' z næn.’

> 14 我許都跌倒地，我聽着聲響用希伯來土音搭我講，‘掃羅，掃羅，爾怎生逼難我？爾腳踢着刺是難。’

·15 Ngô kông, ‘Cü, Ng z kæh-nying?’ Ge kông, ‘Ngô ziu-z ng su pih-næn-keh Yia-su.

> 15 我講，‘主，爾是何人？’渠講，‘我就是爾所逼難個耶穌。

·16 Nang-ky'i, gyi-teh: ing-yü Ngô dih-di yin-c'ih peh ng, iao sih-lih ng tso ts'a-s, hao te-tsing ng yi-kying su mông-djôh, teh Ngô tsiang-le we yin-c'ih peh ng mông z-kön:

> 16 {儜}起，徛{搭}：因爲我特地現出畀爾，要設立爾做差使，好對證爾已經所望着，搭我將來會現出畀爾望事幹：

·17 Ngô ze Yi-seh-lih pah-sing teh bih-koh nying cong-yiang ah we kyiu ng c'ih: Ngô yin-ze ts'a ng tao ge-he su-ze k'e,

> 17 我在以色列百姓搭別國人中央也會救爾出：我現在差爾到渠許所在去，

·18 hao k'e ge-he-keh ngæn, peh ge li-k'e heh-ön cün-tao liang-kwông, li-k'e Sæh-dæn-keh si-deo kyü-voh Zông-ti, peh ge yü siang-sing Ngô, hao teh-djôh ze-keh sô-min, yi ze sing-du cong-yiang teh-djôh sæn-nyih.’

> 18 好開渠許個眼，畀渠離開黑暗轉到亮光，離開撒但個勢頭歸服上帝，畀渠爲相信我，好得着罪個赦免，又在聖徒中央得着產業。’

·19 “Ô-kyi-p'ô wông, ngô su-i m-yiu feh i t'in-keh hyin-ling:

> 19 “亞基帕王，我所以無有弗依天個顯靈：

·20 sin ze Da-mô-seh, 'eo ze Yia-lu-sæh-lang, teh t'ong Yiu-t'a, dzih tao bih-koh, ao ge hwe-ke kyü-voh Zông-ti, ping-ts'ia tso zin-z hyin-ming hwe-ke-keh sing.

> 20 先在大馬色，後在耶路撒冷，搭統猶太，直到別國，謳渠悔改歸服上帝，幷且做善事顯明悔改個心。

·21 Yü-ts, Yiu-t'a nying ze sing-din k'ô ngô, dong-siu iao sæh ngô.

> 21 爲之，猶太人在聖殿揢我，動手要殺我。

·22 Mong Zông-ti pao-wu, ngô tao kying-nyih wæ gyi-lao, teh pi-zin tseng-kyü tso te-tsing, feh kông bih-yiang, tæn kông sin-ts-nying teh Mo-si su kông 'eo-le iao tso-zing z-kön:

> 22 蒙上帝保護，我到今日還徛牢，搭卑賤尊貴做對證，弗講別樣，單講先知人搭摩西所講後來要做成事幹：

·23 ziu-z Kyi-toh pih iao ziu næn, tso deo-ih-ke s-gao tse-weh Cü-ts, sin djün liang-kwông peh Yi-seh-lih pah-sing teh bih-koh nying.”

> 23 就是基督必要受難，做頭一個死爻再活主子，先傳亮光畀以色列百姓搭別國人。”

·24 Ze-teh feng-p'eo, Fi-z-tu ao-hyiang kông, “Pao-lo, ng fæh-tin; yü doh-shü to tin-gao.”

> 24 在{搭}分剖，非士都謳響講，“保羅，爾發癲；爲讀書多癲爻。”

·25 Pao-lo kông, “Fi-z-tu da-nying, ngô feh-z fæh-tin, z kông zing-zih 'eh-li shih-wa.

> 25 保羅講，“非士都大人，我弗是發癲，是講誠實合理說話。

·26 Wông yi hyiao-teh keh z-kön, ngô ze ge min-zin fông do-tæn kông: ngô ts'eng keh z-kön ge m-yiu ih-yiang feh hyiao-teh; ing-yü keh feh-z ze ön-cong tso.

> 26 王又曉得箇事幹，我在渠面前放大膽講：我忖箇事幹渠無有一樣弗曉得；因爲箇弗是在暗中做。

·27 Ô-kyi-p'ô wông, ng siang-sing sin-ts-nying feh? Ngô hyiao-teh ng siang-sing.”

> 27 亞基帕王，爾相信先知人弗？我曉得爾相信。”

·28 Ô-kyi-p'ô teh Pao-lo kông, “Ng t'ih sang-lih ky'ün-sing ngô tso Kyi-toh-du.”

> 28 亞基帕搭保羅講，“爾{剔}省力勸信我做基督徒。”

·29 Pao-lo kông, “Dæn-nyün Zông-ti fi-tæn peh ng, ah peh væn-pah kying-nyih t'ing ngô-keh nying, feh-leng sang-lih feh sang-lih, tu we teh ngô m-kao kôh-yiang, tsih iao djü keh t'ih-lin.”

> 29 保羅講，“但願上帝非單畀爾，也畀凡百今日聽我個人，弗論省力弗省力，都會搭我無告各樣，只要除箇鐵鏈。”

·30 Keh shih-wa kông-ku, wông teh tsong-toh, teh Pah-nyi-kyi, lin jü-de zo-kæn-keh nying, tu nang-ky'i.

> 30 箇說話講過，王搭總督，搭百尼基，連聚隊坐{簡}個人，都{儜}起。

·31 Tseo-tsing, jü-de siang-nyi kông, “Keh nying vong tso ing-ke s ing-ke æh z-kön.”

> 31 走進，聚隊商議講，“箇人朆做應該死應該押事幹。”

·32 Ô-kyi-p'ô teh Fi-z-tu kông, “Keh nying ziah vong gyiu Ke-sæh sing-ün, ziu hao fông ge.”

> 32 亞基帕搭非士都講，“箇人若朆求該撒伸冤，就好放渠。”


## Sd. 27.

> Sd. 27.

**_1 Pao-lo lôh-jün tao Lo-mô, 10 kông ge ze lu-zông iao p'ong-djôh zah-m nyü-hyin, 11 pah-tsong feh siang-sing ge. 14 Jün bi do fong p'iao-dong, 41 jün tang-p'o, 22, 34, 44 tu kyiu zông-'ön._**

> **_1 保羅落船到羅馬，10 講渠在路上要碰着甚麼危險，11 百總弗相信渠。14 船被大風飄動，41 船打破，22，34，44 都救上岸。_**

·1 KYI-ZIN ding-kyü peh ngô-he ku he tao Yi-da-li, ziu peh Pao-lo teh kyi-ke væn-nying kao-fu Si-pô-z-toh ying-li-keh pah-tsong ming-z Yiu-liu.

> 1 既然定規畀我許過海到以大利，就畀保羅搭幾個犯人交付西巴士督營裏個百總名字猶流。

·2 Yiu ih-tsih Ô-da-mi-din-keh jün, iao sa-ku Ô-si-ô he-pin di-fông, ngô-he lôh keh-tsih jün ziu k'e-c'ih: Mô-gyi-teng-keh T'ih-sæh-lo-nyi-kô nying Ô-li-dæh-ku ah teh ngô-he jü-de.

> 2 有一隻亞大米田個船，要駛過亞西亞海邊地方，我許落箇隻船就開出：馬其頓個帖撒羅尼迦人亞里達古也搭我許聚隊。

·3 Di-nyi nyih tao Si-teng: Yiu-liu de Pao-lo ting hao, peh ge k'e t'ao-sing bong-yiu, hao teh-djôh ge-he tsiao-ing.

> 3 第二日到西頓：猶流待保羅頂好，畀渠去討信朋友，好得着渠許照應。

·4 Jong kæn k'e-jün, yü fong feh jing, sa ku Kyü-pi-lu 'ô-fong-'ön.

> 4 從{簡}開船，爲風弗順，駛過居比路下風岸。

·5 Sa-ku Kyi-li-kô Bông-fi-li-ô-keh he, tao Lü-kô-keh Me-læh.

> 5 駛過基利家旁非利亞個海，到呂家個每拉。

·6 Ze-kæn pah-tsong p'ong-djôh ih-tsih Ô-lih-sæn-t'a-keh jün, iao tao Yi-da-li k'e; ao ngô-he lôh keh-tsih jün.

> 6 在{簡}百總碰着一隻亞力山太個船，要到以大利去；謳我許落箇隻船。

·7 Jün mæn-mæn sa hao kyi-nyih tsih tao Kah-nyi-t'u-keh te-'ön, bi fong tsu-lao, dziao Sæh-mô-nyi sa tao Kah-li-ti-keh 'ô-fong-'ön;

> 7 船慢慢駛好幾日只到革尼土個對岸，被風阻牢，朝撒馬尼駛到革哩底個下風岸；

·8 ts'ing 'ön-pin sa tao ih-ke di-fông di-ming Kô-ao, teh Læh-si-ô zing lin-gying.

> 8 趁岸邊駛到一個地方地名佳澳，搭拉西亞城連近。

·9 Nyih-ts dziang-kyiu, kying-zih-keh tsih-ts' yi-kying ku-gao, sa-jün z ting nyü-hyin, Pao-lo ky'ün ge-he, kông,

> 9 日子長久，禁食個節❓已經過爻，駛船是頂危險，保羅勸渠許，講，

·10 “Cong yü, ngô mông yin-ze k'e-jün pih-ding yiu hyü-to k'u-næn teh seng-siang, fi-tæn ho-veh teh jün, lin ngô-he-keh sing-ming næn pao.”

> 10 “衆位，我望現在開船必定有許多苦難搭損傷，非單貨物搭船，連我許個性命難保。”

·11 Dæn-z pah-tsong siang-sing lao-da teh kwön ho cü-ts, ku-yü Pao-lo shih-wa.

> 11 但是百總相信老大搭管貨主子，過于保羅說話。

·12 Keh ao ku tong feh bin, yiu ih-do-pön sing-siang k'e-c'ih, 'oh-tsia hao tao Fi-nyi-kyi ku tong. Fi-nyi-kyi ziu-z Kah-li-ti ao, ih-pin dziao tong-nön, ih-pin dziao tong-poh.

> 12 箇澳過冬弗便，有一大半心想開出，或者好到腓尼基過冬。腓尼基就是革哩底澳，一邊朝東南，一邊朝東北。

·13 Nön-fong mæn-mæn c'ü-le, ge-he ts'eng z teh-i, ziu ky'i mao, ts'ing Kah-li-ti 'ön-pin sa k'e.

> 13 南風慢慢吹來，渠許忖是得意，就起錨，趁革哩底岸邊駛去。

·14 M kyi-z, gyüông-fong jong he-tao fæh-ky'i, fong-ming Yiu-lo-kah-deng:

> 14 無幾時，狂風從海島發起，風名友羅革屯：

·15 jün bi fong c'ü-k'e, ky'üoh-feh-djü; ngô-he tsih hao 'eo ge p'iao-dông.

> 15 船被風吹去，喫弗住；我許只好{候}渠飄蕩。

·16 P'iao tao ih-ke he-tao-keh 'ô-fong-'ön, he-tao di-ming Kah-lao-ti, tsih neng siu-zông sæn-pæn:

> 16 飄到一個海島個下風岸，海島地名革老底，只能收上舢板：

·17 siu-zông-le, ziu yüong zing-sôh kw'eng-lao jün-ti; hôh iao gôh-sô, fông-lôh do-bong, p'iao-k'e.

> 17 收上來，就用繩索捆牢船底；{嚯}要擱沙，放落大篷，飄去。

·18 Bi gyüông-fong tön-le-tön-k'e, di-nyi nyih ho-veh tön ze he-li;

> 18 被狂風斷來斷去，第二日貨物斷在海裏；

·19 di-sæn nyih ngô-he ts'ing-siu tön-gao ky'i-gyü.

> 19 第三日我許親手斷爻器具。

·20 To nyih vong mông-djôh nyih-deo teh sing-siu, gyüông-fong kah-nga do, ngô-he teh-kyiu-keh sô-mông m-gao.

> 20 多日朆望着日頭搭星宿，狂風格外大，我許得救個奢望無爻。

·21 Cong-nying dziang-kyiu vong ky'üoh, Pao-lo gyi ze ge-he tông-cong, kông, “Cong-yü, ng-he yi-zin ing-ke t'ing ngô shih-wa, feh li-k'e Kah-li-ti, ziu fe p'ong-djôh keh k'u-næn teh seng-siang.

> 21 衆人長久朆喫，保羅徛在渠許當中，講，“衆位，爾許以前應該聽我說話，弗離開革哩底，就{=弗會}碰着箇苦難搭損傷。

·22 Dæn-z ngô yin-ze ky'ün ng-he fông-sing: djü jün ts-nga, ng-he fe sông ih-ke nying sing-ming.

> 22 但是我現在勸爾許放心：除船之外，爾許{=弗會}喪一個人性命。

·23 Ing-yü ngô su kyü-voh su kyüong-vong keh-yü Zông-ti, Ge-keh t'in-s zôh-yia gyi ze ngô pin, kông,

> 23 因爲我所歸服所供奉箇位上帝，渠個天使昨夜徛在我邊，講，

·24 ‘Pao-lo, feh yüong p'ô; ng pih iao gyi ze Ke-sæh min-zin: ping-ts'ia Zông-ti we s-peh ng ih-ts'ih dong-jün-keh nying.’

> 24 ‘保羅，弗用怕；爾必要徛在該撒面前：幷且上帝會賜畀爾一切同船個人。’

·25 Su-i, cong-yü, hao fông-sing: ngô siang-sing Zông-ti, pih-ding we tso-zing ziang t'in-s teh ngô su kông.

> 25 所以，衆位，好放心：我相信上帝，必定會做成像天使搭我所講。

·26 Dæn-z ngô-he pih iao gôh ze ih-ke he-tao.”

> 26 但是我許必要擱在一個海島。”

·27 Tao zih-s nyih, jün p'iao-k'e ze Ô-ti-ô he, pön-yia shü-siu ts'eng teh 'ön gying-gao;

> 27 到十四日，船飄去在亞底亞海，半夜水手忖搭岸近爻；

·28 ziu tang-lôh, yiu zih-nyi dziang sing; ku-ting yi tang-lôh, yiu kyiu dziang sing.

> 28 就打落，有十二丈深；過{點}又打落，有九丈深。

·29 Sang-teh ts'eo-tsiao, ziu ze jün-'eo p'ao s-meng mao, sô-mông t'in-liang.

> 29 省得{?湊}礁，就在船後拋四門錨，奢望天亮。

·30 Shü-siu wa-sön li jün dao-tseo, peh sæn-pæn fông-lôh he, kô-i tao jün-deo k'e p'ao mao,

> 30 水手划算離船逃走，畀舢板放落海，假意到船頭去拋錨，

·31 Pao-lo teh pah-tsong kông, “Keh-sih nying feh ze jün-li, ng-he feh neng teh kyiu.”

> 31 保羅搭百總講，“箇些人弗在船裏，爾許弗能得救。”

·32 Ying-ping ziu tsôh-dön sæn-pæn-keh zing-sôh, 'eo ge t'eng-k'e.

> 32 營兵就斫斷舢板個繩索，{候}渠氽去。

·33 T'in kw'a liang, Pao-lo ky'ün cong-nying ky'üoh-væn, kông, “Yin-ze ng-he ze-teh mông, du-hæh vong ky'üoh yi-kying zih-s nyih.

> 33 天快亮，保羅勸衆人喫飯，講，“現在爾許在{搭}望，肚{㾎}朆喫已經十四日。

·34 Su-i ngô ky'ün ng-he ky'üoh ting; hao teh kyiu: ing-yü ng-he deo-fæh lin ih-keng tu fe tih-lôh.”

> 34 所以我勸爾許喫{點}；好得救：因爲爾許頭髮連一根都{=弗會}跌落。”

·35 Kông-ku, ge do mæn-deo, ze cong-nying min-zin kön-zia Zông-ti, p'ah-k'e ky'üoh.

> 35 講過，渠馱饅頭，在衆人面前感謝上帝，𤖼開喫。

·36 Cong-nying ziu fông-sing, yi ky'üoh.

> 36 衆人就放心，又喫。

·37 Ngô-he ze jün-li ih-gyüong yiu nyi-pah ts'ih-zih loh nying.

> 37 我許在船裏一共有二百七十六人。

·38 Yi-kying ky'üoh-pao, ziu peh mah tön-lôh he-li, peh jün hao ky'ing-ting.

> 38 已經喫飽，就畀麥斷落海裏，畀船好輕{點}。

·39 Tao t'in-liang, feh sih-teh keh di-fông; mông-djôh ih-ke ao yiu 'ön-deo, wa-sön ziah hao tso, peh jün gôh ze-kæn.

> 39 到天亮，弗識得箇地方；望着一個澳有岸頭，划算若好做，畀船擱在{簡}。

·40 Ziu peh mao fông-gao, 'eo ge dzing ze he-ti, fông-kw'ön jün-do-keh zing-sôh; bæh-ky'i deo-bong sa fong, dziao 'ön tsing-k'e.

> 40 就畀錨放爻，{候}渠沉在海底，放寬船舵個繩索；拔起頭篷駛風，朝岸進去。

·41 P'ong-djôh liang-ts dziao-shü kæh-liu-keh su-ze, jün ts'eo sô; jün-deo gôh-lao fe dong, jün-'eo bi lông c'ong-p'o.

> 41 碰着兩支潮水夾流個所在，船{?湊}沙；船頭擱牢{=弗會}動，船後被浪衝破。

·42 Ying-ping i-s iao sæh væn-nying, sang-teh yiu nying wa-ku-k'e dao-tseo.

> 42 營兵意思要殺犯人，省得有人划過去逃走。

·43 Dæn-z pah-tsong iao kyiu Pao-lo, feh hyü ge-he t'ih tso: ziu feng-fu sih-shü cü-ts sin t'iao-lôh shü, wa tao 'ön-zông;

> 43 但是百總要救保羅，弗許渠許{剔}做：就吩咐識水主子先跳落水，划到岸上；

·44 gyi-yü, yiu-sih k'ao ih-lin pæn, yiu-sih k'ao jün-li bih-yiang meh-z zông-'ön. Z-t'ih, tu teh kyiu zông-'ön.

> 44 其餘，有些靠一{臉}板，有些靠船裏別樣物事上岸。是{剔}，都得救上岸。


## Sd. 28.

> Sd. 28.

**_1 P'ong-djôh nyü-hyin ts-'eo mæn-nying de Pao-lo hao. 5 Doh-zô shü-tsih ngao ge, z feh 'e ge. 8 Ze he-tao Pao-lo i-hao hyü-to bing-nying. 11 Ge-he ky'i-sing tao Lo-mô k'e. 17 Pao-lo t'ong-ts Yiu-t'a nying ge zao yün-ku le. 24 Kông dao-li ts-'eo, yiu-sih feh siang-sing. 30 Liang nyin ze-kæn djün dao-li._**

> **_1 碰着危險之後蠻人待保羅好。5 毒蛇雖只咬渠，是弗害渠。8 在海島保羅醫好許多病人。11 渠許起身到羅馬去。17 保羅通知猶太人渠{唣}緣故來。24 講道理之後，有些弗相信。30 兩年在{簡}傳道理。_**

·1 Kyi-zin kyiu-zông, ziu hyiao-teh keh he-tao di-ming z Mi-li-da.

> 1 既然救上，就曉得箇海島地名是米利大。

·2 He-tao ts'u-mæn nying de ngô-he ting hao: yü lôh-yü, t'in-kô yi lang, ziu sa ho siu-liu ngô-he cong-nying.

> 2 海島粗蠻人待我許頂好：爲落雨，天架又冷，就❓火收留我許衆人。

·3 Pao-lo côh ih-pô za, kô ze ho-zông, yiu ih-kwang doh-zô yü nyih-mang ts'ön-c'ih, ngao-lao ge-keh siu.

> 3 保羅捉一把柴，架在火上，有一梗毒蛇爲熱猛竄出，咬牢渠個手。

·4 He-tao ts'u-mæn nying mông doh-zô dông ze Pao-lo siu, jü-de kông, “Keh nying tsong z hyüong-siu; shü-tsih jong he-li kyiu-zông, t'in wæ feh hyü ge weh.”

> 4 海島粗蠻人望毒蛇宕在保羅手，聚隊講，“箇人總是兇手；雖只從海裏救上，天還弗許渠活。”

·5 Pao-lo hwæh-gao doh-zô ze ho-li, ih-ting vong ziu siang.

> 5 保羅{豁}爻毒蛇在火裏，一{點}朆受傷。

·6 Ge-he tæn-teng ge cong-ky'i, 'oh-tsia mah-ding s, tih-tao di: teng dziang-kyiu, mông ge ih-ting m-kao siang-'e, ziu cün-sing, kông ge z zing.

> 6 渠許{?單}等渠腫起，或者驀定死，跌倒地：等長久，望渠一{點}無告傷害，就轉身，講渠是神。

·7 Keh he-tao-keh deo-nao, ming-z Bu-pah-liu, yiu din-di teh keh su-ze lin-gying; ge siu-liu ngô-he, de ngô-he ting hao sæn-nyih.

> 7 箇海島個頭腦，名字部百流，有田地搭箇所在連近；渠收留我許，待我許頂好三日。

·8 Bu-pah-liu-keh pang sang nyih-bing teh li-zih kw'eng-kæn: Pao-lo tseo-tsing ge su-ze, tao-kao-ku siu en-en ge, i ge hao.

> 8 部百流個伯生熱病搭痢疾睏{簡}：保羅走進渠所在，禱告過手按按渠，醫渠好。

·9 Yü-ts, keh he-tao yiu bing-keh nying tu tseo-le, teh-djôh i-hao:

> 9 爲之，箇海島有病個人都走來，得着醫好：

·10 ziu ting kyüong-kying de ngô-he; ky'i-sing z-'eo iao yüong-keh meh-z song peh ngô-he.

> 10 就頂恭敬待我許；起身時候要用個物事送畀我許。

·11 KU sæn-ke nyüih, ngô-he ts'ing ih-tsih Ô-lih-sæn-t'a jün, jün-'ao ‘Tiu-z-shông-sang,’ keh jün z ze keh he-tao ku tong; ziu k'e-jün.

> 11 過三個月，我許趁一隻亞力山太船，船號‘丟士雙生，’箇船是在箇海島過冬；就開船。

·12 Tao Jü-læh-ku, tæn-kôh sæn-nyih.

> 12 到敘拉古，耽擱三日。

·13 Jong kæn diao-ts'iang sa tao Li-kyi-ong: ku ih nyih yiu nön-fong c'ü-le, ziu di-nyi nyih tao Bu-tiu-li;

> 13 從{簡}掉搶駛到利基翁：過一日有南風吹來，就第二日到部丟利；

·14 ze-kæn p'ong-djôh hyüong-di, ts'ing ngô-he jü-de tæn-kôh ts'ih nyih; ziu tao Lo-mô k'e.

> 14 在{簡}碰着兄弟，請我許聚隊耽擱七日；就到羅馬去。

·15 Lo-mô hyüong-di t'ing-djôh ngô-he-keh sing-sih, tseo-tao Ô-pi-u-z teh Sæn-kwön di-fông le nying-tsih ngô-he; Pao-lo mông-djôh ge-he, ziu kön-zia Zông-ti, sing-li ön-yü.

> 15 羅馬兄弟聽着我許個信息，走到亞比烏市搭三館地方來迎接我許；保羅望着渠許，就感謝上帝，心裏安慰。

·16 Ngô-he tao Lo-mô, pah-tsong peh væn-nying kao-de tsiang-kyüing: tsih hyü Pao-lo teh ih-ke kwön-siu ge-keh ping ling-nga djü.

> 16 我許到羅馬，百總畀犯人交代將軍：只許保羅搭一個管守渠個兵另外住。

·17 KU sæn-nyih, Pao-lo ts'ing yiu ming-sing-keh Yiu-t'a nying le: le-gao, ziu teh ge-he kông, “Cong-yü hyüong-di, ngô m-yiu væn-djôh ngô-he pah-sing teh tsu-tsong-keh kwe-kyü, dæn-z jong Yia-lu-sæh-lang ka peh Lo-mô nying-keh siu-li tso væn-nying.

> 17 過三日，保羅請有名聲個猶太人來：來爻，就搭渠許講，“衆位兄弟，我無有犯着我許百姓搭祖宗個規矩，但是從耶路撒冷解畀羅馬人個手裏做犯人。

·18 Ge-he sing-meng-ku wa-sön iao fông ngô, ing-yü vong væn-djôh zah-m s-ze.

> 18 渠許審問過划算要放我，因爲朆犯着甚麼死罪。

·19 Dæn-z Yiu-t'a nying feh k'eng hyih; su-i ngô feh-teh-feh gyiu Ke-sæh sing-ün; feh-z yiu zah-m iao kao ngô-keh pah-sing.

> 19 但是猶太人弗肯歇；所以我弗得弗求該撒伸冤；弗是有甚麼要告我個百姓。

·20 Yü-ts ngô ts'ing ng-he le, iao tông-min teh ng-he kông: ngô yin-ze bi keh t'ih-lin vôh-lao, z yü Yi-seh-lih su sô-mông.”

> 20 爲之我請爾許來，要當面搭爾許講：我現在被箇鐵鏈縛牢，是爲以色列所奢望。”

·21 Ge-he teh ge kông, “Ngô-he vong tsih-djôh Yiu-t'a le kông ng z-kön-keh sing, keh-sih le-keh hyüong-di, ah vong kông ng yiu zah-m feh hao.

> 21 渠許搭渠講，“我許朆接着猶太來講爾事幹個信，箇些來個兄弟，也朆講爾有甚麼弗好。

·22 Yin-ze ngô-he iao t'ing ng-z-keh i-s tsa-sang: ing-yü kông-tao keh kao-meng, tao-c'ü bi nying p'i-bing z ngô-he hyiao-teh.”

> 22 現在我許要聽爾自個意思怎生：因爲講到箇教門，到處被人批評是我許曉得。”

·23 Teh Pao-lo iah-ding nyih-ts, ge-he yiu hyü-to tao ge nyü-su le; Pao-lo jong tsao tao æn peh Mo-si-keh leh-fæh teh sin-ts-nying-keh shih-wa dziang-si ka-shih keh dao-li peh ge-he t'ing, te-tsing Zông-ti-keh koh, yi ky'ün ge-he siang-sing Yia-su.

> 23 搭保羅約定日子，渠許有許多到渠寓所來；保羅從早到晏畀摩西個律法搭先知人個說話詳細解說箇道理畀渠許聽，對證上帝個國，又勸渠許相信耶穌。

·24 Ge shih-wa yiu-sih siang-sing, yiu-sih feh siang-sing.

> 24 渠說話有些相信，有些弗相信。

·25 Liang-'ô feh te iao sæn-gao, Pao-lo kông keh ih-kyü wa, “Sing-Ling t'ôh sin-ts Yi-se-ô teh ngô-he tsu-tsong kông-keh zih-ze feh dzæn;

> 25 兩下弗對要散爻，保羅講箇一句話，“聖靈託先知以賽亞搭我許祖宗講個實在弗賺；

·26 Ge kông, ‘Hao tao keh pah-sing su-ze k'e kông, Ng-he t'ing we t'ing-djôh, tsih fe hyiao-teh; mông we mông-djôh, tsih fe ming-bah;

> 26 渠講，‘好到箇百姓所在去講，爾許聽會聽着，只{=弗會}曉得；望會望着，只{=弗會}明白；

·27 ing-yü keh pah-sing sing ngang, ng-tô læn-teh t'ing, ngæn pi-lao; sang-teh ngæn mông-djôh, ng-tô t'ing-djôh, sing-li ming-bah, ziu we-sing-cün-i, peh Ngô i ge hao.’ [Y.6.9,10.]

> 27 因爲箇百姓心硬，耳朵懶得聽，眼閉牢；省得眼望着，耳朵聽着，心裏明白，就回心轉意，畀我醫渠好。’

·28 Su-i, ng-he hao hyiao-teh, Zông-ti-keh kyiu-sing z djün peh bih-koh nying, ge-he we t'ing.”

> 28 所以，爾許好曉得，上帝個救星是傳畀別國人，渠許會聽。”

·29 Pao-lo keh shih-wa kông-ku, Yiu-t'a nying ziu k'e; ge-he z-kyi nyi-leng feng-feng.

> 29 保羅箇說話講過，猶太人就去；渠許自己議論紛紛。

·30 PAO-LO liang-nyin mön djü ze ge-z shü-le-keh oh, tsih-ziu væn-pah le kyin ge cü-ts:

> 30 保羅兩年滿住在渠自稅來個屋，接受凡百來見渠主子：

·31 fông do-tæn djün Zông-ti koh dao-li, kông Cü Yia-su Kyi-toh z-kön; m-nying tsu ge.

> 31 放大膽傳上帝國道理，講主耶穌基督事幹；無人阻渠。



------
[^1-11]: 應爲：bih-k'e。  
[^19-18]: 可能爲：kông-c'ih。  




