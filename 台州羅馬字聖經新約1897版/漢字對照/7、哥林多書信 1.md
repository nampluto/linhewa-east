
# S-DU PAO-LO SIA PEH KO-LING-TO NYING KEH DI-IH-FU SHÜ-SING.

> 使徒保羅寫畀哥林多人個第一副書信


## 1 K. 1.

> 1 K. 1.

**_1 Pao-lo sin t'ao-sing Ko-ling-to kao-we, yi yü ge kön-zia Zông-ti, 10 ziu ky'ün ge dong-sing-'eh-i, 12 p'i-bing ge yü ge yiu feng-k'e z-kön. 18 Zông-ti we yüong nge-beng djün-dao-keh fông-fæh fi-gao ts'ong-ming nying-keh ts'ong-ming; 26 feh dziao-le ts'ong-ming, neng-kön, kyü-djong cü-ts, 27, 28 dæn-z dziao-le nyü-c'ing, nyün-ziah, teh pi-zin-keh._**

> **_1 保羅先討信哥林多教會，又爲渠感謝上帝，10 就勸渠同心合意，12 批評渠爲渠有分開事幹。18 上帝會用呆笨傳道個方法廢爻聰明人個聰明；26 弗召來聰明，能幹，貴重主子，27，28 但是召來愚蠢，軟弱，搭卑賤個。_**

·1 VONG Zông-ti ts-i dziao-le tso Yia-su Kyi-toh-keh s-du Pao-lo, teh hyüong-di Su-di-nyi,

> 1 奉上帝旨意召來做耶穌基督個使徒保羅，搭兄弟所提尼，

·2 ta-sing peh Ko-ling-to Zông-ti-keh kao-we, ziu-z ze-ü Kyi-toh Yia-su sön ts'ing-kyih, bi dziao-le tso sing-du, wæ-yiu væn-pah jü-bin nô su-ze gyiu ngô-he Cü Yia-su Kyi-toh ming-deo cü-ts; Ge z ngô-he-keh Cü, ah z ge-he-keh Cü:

> 2 帶信畀哥林多上帝個教會，就是在於基督耶穌算清潔，被召來做聖徒，還有凡百隨便哪所在求我許主耶穌基督名頭主子；渠是我許個主，也是渠許個主：

·3 Dæn-nyün Zông-ti ngô-he Vu-ts'ing teh Cü Yia-su Kyi-toh s-lôh eng-yü bing-ön peh ng-he.

> 3 但願上帝我許父親搭主耶穌基督賜落恩惠平安畀爾許。

·4 NGÔ yü ng-he z-zông kön-zia ngô-keh Zông-ti, yü Zông-ti-keh eng-yü ze-ü Kyi-toh Yia-su su s-peh ng-he;

> 4 我爲爾許時常感謝我個上帝，爲上帝個恩惠在於基督耶穌所賜畀爾許；

·5 ing-yü ng-he ze-ü Ge yiang-yiang tu fu-coh, yiu yiang-yiang k'eo-ze teh ts-sih;

> 5 因爲爾許在於渠樣樣都富足，有樣樣口才搭知識；

·6 ziang Kyi-toh-keh kyin-tsing zin-deo ze ng-he cong-yiang k'ao-zih:

> 6 像基督個見證前頭在爾許中央靠實：

·7 su-i ng-he feh ky'üih-siao zah-m eng-s; teng-de ngô-he Cü Yia-su Kyi-toh hyin-c'ih-le;

> 7 所以爾許弗缺少甚麼恩賜；等待我許主耶穌基督顯出來；

·8 Ge ah we kyin-ku ng-he tao ti, peh ng-he ze ngô-he Cü Yia-su Kyi-toh-keh nyih-ts m-kao p'i-bing.

> 8 渠也會堅固爾許到底，畀爾許在我許主耶穌基督個日子無告批評。

·9 Zông-ti z sing-zih, z Ge dziao ng-he le, hao teh Ge N-ts Yia-su Kyi-toh ngô-he Cü jü-de yiu-veng.

> 9 上帝是信實，是渠召爾許來，好搭渠兒子耶穌基督我許主聚隊有份。

·10 NGÔ k'ao ngô-he Cü Yia-su Kyi-toh-keh ming-deo ky'ün ng-he, hyüong-di, iao ng-he kông shih-wa tu siang-dong, hyiao yiu feng-k'e z-kön; tsong iao dong-sing-'eh-i 'eh-z-yü-ih.

> 10 我靠我許主耶穌基督個名頭勸爾許，兄弟，要爾許講說話都相同，{=休要}有分開事幹；總要同心合意合而爲一。

·11 Ing-yü Kah-le u-li yiu nying le t'ong-ts ngô, kông ng-he cong-yiang yiu k'eo-cü.

> 11 因爲革來{烏}裏有人來通知我，講爾許中央有口嘴。

·12 Ngô su kông z ng-he kôh-nying ze-teh kông, “Ngô joh-ü Pao-lo;” “Ngô joh-ü Ô-po-lo;” “Ngô joh-ü Kyi-fæh;” “Ngô joh-ü Kyi-toh.”

> 12 我所講是爾許各人在{搭}講，“我屬於保羅；”“我屬於亞波羅；”“我屬於磯法；”“我屬於基督。”

·13 Kyi-toh z feng-k'e feh? Pao-lo de ng-he ting ze zih-z-kô feh? Ng-he ziu si-li z vong Pao-lo ming-deo feh?

> 13 基督是分開弗？保羅代爾許釘在十字架弗？爾許受洗禮是奉保羅名頭弗？

·14 Ngô kön-zia Zông-ti djü Kyi-z-bu teh Kô-yiu ts-nga, ngô vong peh ng-he bih-nying 'ang si-li ku;

> 14 我感謝上帝除基士部搭迦猶之外，我朆畀爾許別人行洗禮過；

·15 sang-teh nying kông ngô yüong z-keh ming-deo 'ang si-li.

> 15 省得人講我用自個名頭行洗禮。

·16 Z-di-fæn ih-kô nying ngô ah 'ang si-li ku: feh-ts wæ-yiu peh bih-ke 'ang si-li ku m-yiu ngô kyi-feh-lao.

> 16 士提反一家人我也行洗禮過：弗知還有畀別個行洗禮過無有我記弗牢。

·17 ING-YÜ Kyi-toh feh-z ts'a ngô le 'ang si-li, tsih djün foh-ing: ah feh iao yüong ts'ong-ming shih-wa, sang-teh Kyi-toh-keh zih-z-kô iao lôh-k'ong.

> 17 因爲基督弗是差我來行洗禮，只傳福音：也弗要用聰明說話，省得基督個十字架要落空。

·18 Keh zih-z-kô dao-li, tsiao mih-vông cü-ts mông-le, z nge-beng; tsiao ngô-he teh kyiu cü-ts mông-le, z Zông-ti-keh neng-kön.

> 18 箇十字架道理，照滅亡主子望來，是呆笨；照我許得救主子望來，是上帝個能幹。

·19 Ing-yü yiu sia-lôh, “Ngô we mih-gao ts'ong-ming cü-ts-keh ts'ong-ming, we fi-gao yiu ts-sih cü-ts-keh ts-sih.” [Y.29.14.]

> 19 因爲有寫落，“我會滅爻聰明主子個聰明，會廢爻有知識主子個知識。”

·20 Ts'ong-ming cü-ts ze 'ah-yi? doh-shü-nying ze 'ah-yi? keh si-zông we bin-leng cü-ts ze 'ah-yi? Zông-ti ky'i feh-z peh keh si-zông-keh ts'ong-ming pin tso nge-beng?

> 20 聰明主子在{何}{裏}？讀書人在{何}{裏}？箇世上會辯論主子在{何}{裏}？上帝豈弗是畀箇世上個聰明變做呆笨？

·21 Kyi-zin tsiao Zông-ti-keh ts'ong-ming, si-zông k'ao-djôh ts'ong-ming feh sih-teh Zông-ti, Zông-ti cong-i yüong keh nge-beng djün-dao-keh fông-fæh kyiu siang-sing cü-ts.

> 21 既然照上帝個聰明，世上靠着聰明弗識得上帝，上帝中意用箇呆笨傳道個方法救相信主子。

·22 Yiu-t'a nying iao dziao-deo, Hyi-læh nying siang ts'ong-ming:

> 22 猶太人要兆頭，希臘人想聰明：

·23 tsih-z ngô-he djün ting zih-z-kô-keh Kyi-toh; Yiu-t'a nying sön z k'o-u, Hyi-læh nying sön z nge-beng;

> 23 只是我許傳釘十字架個基督；猶太人算是可惡，希臘人算是呆笨；

·24 dæn-z bi dziao-le cü-ts, feh-leng Yiu-t'a nying Hyi-læh nying, sön ge z Kyi-toh, Zông-ti-keh neng-kön, Zông-ti-keh ts'ong-ming.

> 24 但是被召來主子，弗論猶太人希臘人，算渠是基督，上帝個能幹，上帝個聰明。

·25 Ing-yü Zông-ti-keh nge-beng pi nying wæ ts'ong-ming; Zông-ti-keh nyün-ziah pi nying wæ neng-kön.

> 25 因爲上帝個呆笨比人還聰明；上帝個軟弱比人還能幹。

·26 Hyüong-di, mông ng-he bi dziao-le, m to-siao tsiao nyüoh-sing sön z ts'ong-ming, m to-siao yiu neng-kön, m to-siao kyü-djong cü-ts:

> 26 兄弟，望爾許被召來，無多少照肉身算是聰明，無多少有能幹，無多少貴重主子：

·27 dæn-z Zông-ti kæn-shün si-zông nge-beng cü-ts, peh ts'ong-ming cü-ts 'ôh-nying-siang; Zông-ti kæn-shün si-zông nyün-ziah cü-ts, peh yiu lih-liang cü-ts 'ôh-nying-siang;

> 27 但是上帝揀選世上呆笨主子，畀聰明主子惡人相；上帝揀選世上軟弱主子，畀有力量主子惡人相；

·28 Zông-ti yi kæn-shün si-zông pi-zin cü-ts, mông-feh-ky'i-keh, teh m-yiu cü-ts, fi-gao yiu-keh:

> 28 上帝又揀選世上卑賤主子，望弗起個，搭無有主子，廢爻有個：

·29 peh nying ze Ge min-zin tu feh neng la-t'in.

> 29 畀人在渠面前都弗能賴天。

·30 Ng-he z k'ao Zông-ti ze-ü Kyi-toh Yia-su; Zông-ti z peh Ge tso ngô-he-keh ts'ong-ming, kong-nyi, ts'ing-kyih, teh c'ü-joh,

> 30 爾許是靠上帝在於基督耶穌；上帝是畀渠做我許個聰明，公義，清潔，搭取贖，

·31 ziang yiu sia-lôh, “La-t'in cü-ts ing-ke ze-ü Cü la-t'in.” [Yl.9.24.]

> 31 像有寫落，“賴天主子應該在於主賴天。”


## 1 K. 2.

> 1 K. 2.

**_Pao-lo kông ge djün dao-li, 1 shü-tsih feh kông kah-nga hao shih-wa: 4 yi feh yüong nying-keh ts'ong-ming shih-wa; 5 z k'ao Zông-ti-keh neng-kön: 8 su-i z pi si-zông-keh ts'ong-ming wæ ts'ong-ming, joh-ü nyüoh-sing cü-ts feh sih-teh ge._**

> **_保羅講渠傳道理，1 雖只弗講格外好說話：4 又弗用人個聰明說話；5 是靠上帝個能幹：8 所以是比世上個聰明還聰明，屬於肉身主子弗識得渠。_**

·1 HYÜONG-DI, Ngô zin-deo tao ng-he su-ze, djün Zông-ti te-tsing peh ng-he, bing m-yiu kông kah-nga hao shih-wa teh ts'ong-ming.

> 1 兄弟，我前頭到爾許所在，傳上帝對證畀爾許，並無有講格外好說話搭聰明。

·2 Ngô k'ô-ding-cü-i ze ng-he cong-yiang feh sih-teh bih-yiang, tsih sih-teh Yia-su Kyi-toh, teh Ge ting ze zih-z-kô.

> 2 我揢定主意在爾許中央弗識得別樣，只識得耶穌基督，搭渠釘在十字架。

·3 Ngô ze ng-he cong-yiang, yi nyün-ziah, yi p'ô-gyü, yi ting gæh-gæh-teo.

> 3 我在爾許中央，又軟弱，又怕懼，又頂搿搿抖。

·4 Ping-ts'ia ngô kông shih-wa, teh djün dao-li, feh yüong nying-keh ts'ong-ming wön-cün shih-wa; z k'ao-djôh Sing-Ling teh neng-kön tso te-tsing:

> 4 幷且我講說話，搭傳道理，弗用人個聰明婉轉說話；是靠着聖靈搭能幹做對證：

·5 peh ng-he siang-sing feh k'ao-djôh nying-keh ts'ong-ming, z k'ao-djôh Zông-ti-keh neng-kön.

> 5 畀爾許相信弗靠着人個聰明，是靠着上帝個能幹。

·6 Dæn-z ze jün-bi cü-ts cong-yiang ngô-he kông ts'ong-ming shih-wa: dæn-z feh-z keh si-zông-keh ts'ong-ming, ah feh-z keh si-zông-keh kwön-fu we fi-gao-keh ts'ong-ming:

> 6 但是在全備主子中央我許講聰明說話：但是弗是箇世上個聰明，也弗是箇世上個官府會廢爻個聰明：

·7 dæn-z ngô-he kông Zông-ti ao-miao-keh ts'ong-ming, ziu-z ing-zông-keh ts'ong-ming, Zông-ti ze væn-de ts-zin su yü-sin ding-kyü, peh ngô-he teh-djôh yüong-wa:

> 7 但是我許講上帝奧妙個聰明，就是隱藏個聰明，上帝在萬代之前所預先定規，畀我許得着榮華：

·8 ziu-z keh si-zông-keh kwön-fu tu feh sih-teh: ziah-z sih-teh, ge-he fe ze zih-z-kô ting-s yüong-wa-keh Cü:

> 8 就是箇世上個官府都弗識得：若是識得，渠許{=弗會}在十字架釘死榮華個主：

·9 dæn-z ziang yiu sia-lôh, “Zông-ti yü e-kying Ge cü-ts su yü-bi z-kön, z ngæn vong mông-ku, ng-tô vong t'ing-ku, nying-keh sing vong ts'eng-ku.” [Y.64.4.]

> 9 但是像有寫落，“上帝爲愛敬渠主子所預備事幹，是眼朆望過，耳朵朆聽過，人個心朆忖過。”

·10 Tsih-z Zông-ti yüong Ge-keh Ling hyin-c'ih peh ngô-he: ing-yü Sing-Ling we dzô-ts'æh pah-yiang z-kön, lin Zông-ti sing-ao z-kön.

> 10 只是上帝用渠個靈顯出畀我許：因爲聖靈會查察百樣事幹，連上帝深奧事幹。

·11 Nying-keh z-kön, ziah feh-z ze ge li-min-keh ling, kæh-nying we hyiao-teh? Z-t'ih, Zông-ti z-kön, ziah feh-z Zông-ti-keh Ling, ah m-nying neng-keo hyiao-teh ge.

> 11 人個事幹，若弗是在渠裏面個靈，何人會曉得？是{剔}，上帝事幹，若弗是上帝個靈，也無人能夠曉得渠。

·12 Dæn-z ngô-he su tsih-ziu, feh-z si-zông-keh ling, z jong Zông-ti le-keh Ling; peh ngô-he hao hyiao-teh Zông-ti 'eo-'eo su s-peh ngô-he z-kön.

> 12 但是我許所接受，弗是世上個靈，是從上帝來個靈；畀我許好曉得上帝厚厚所賜畀我許事幹。

·13 Ngô-he kông-keh z-kön, feh-z yüong nying ts'ong-ming su kao shih-wa, z yüong Sing-Ling su kao; ziu-z yüong ling-keh shih-wa ka-shih ling-keh z-kön.

> 13 我許講個事幹，弗是用人聰明所教說話，是用聖靈所教；就是用靈個說話解說靈個事幹。

·14 Tsih-z joh-ü nyüoh-sing cü-ts z feh tsih-ziu Zông-ti Ling-keh z-kön: yü ge z nge-beng; ah feh neng sih-teh ge, ing-yü dzô-ts'æh ge z k'ao-djôh ling.

> 14 只是屬於肉身主子是弗接受上帝靈個事幹：爲渠是呆笨；也弗能識得渠，因爲查察渠是靠着靈。

·15 Joh-ü ling cü-ts, we dzô-ts'æh væn-pah z-kön, ge-z feh bi nying dzô-ts'æh.

> 15 屬於靈主子，會查察凡百事幹，渠自弗被人查察。

·16 “Kæh-nying hyiao-teh Cü-keh sing-i, hao kao-hyüing Ge?” [Y.40.13.] Tsih-z ngô-he yiu Kyi-toh-keh sing-i.

> 16 “何人曉得主個心意，好教訓渠？”只是我許有基督個心意。


## 1 K. 3.

> 1 K. 3.

**_1 Ge-he z k'o-pi siao-nying, tsih hao ky'üoh na. 3 Tsang-teo teh feng-k'e z-kön tu z ze-ü nyüoh-sing. 7 Cong-keh teh kyiao-keh tu feh zông-sön. 9 Djün-dao cü-ts z Zông-ti-keh pông-siu. 11 Ziang-kyiah ziu-z Kyi-toh. 16 Nying z Zông-ti-keh din, 17 ge iao pao-siu z-kyi sing-zin. 19 Si-zông-keh ts'ong-ming yü Zông-ti z nge-beng._**

> **_1 渠許是可比小人，只好喫奶。3 爭鬥搭分開事幹都是在於肉身。7 種個搭澆個都弗上算。9 傳道主子是上帝個幫手。11 牆腳就是基督。16 人是上帝個殿，17 渠要保守自己聖善。19 世上個聰明爲上帝是呆笨。_**

·1 HYÜONG-DI, ngô feh neng teh ng-he kông ziang joh-ü ling, tsih hao ziang joh-ü nyüoh-sing, teh ze-ü Kyi-toh-keh siao-nying ih-yiang.

> 1 兄弟，我弗能搭爾許講像屬於靈，只好像屬於肉身，搭在於基督個小人一樣。

·2 Ngô tsih peh ng-he ky'üoh na, feh peh ng-he ky'üoh liang-zih; ing-yü ng-he su-le feh neng ky'üoh, yin-ze ah feh neng;

> 2 我只畀爾許喫奶，弗畀爾許喫糧食；因爲爾許素來弗能喫，現在也弗能；

·3 ing-yü ng-he wæ-z joh-ü nyüoh-sing: ng-he cong-yiang kyi-zin yiu tu-gyi, tsang-teo, feng-k'e z-kön, ky'i feh-z joh-ü nyüoh-sing, tsiao si-zông nying tso?

> 3 因爲爾許還是屬於肉身：爾許中央既然有妒忌，爭鬥，分開事幹，豈弗是屬於肉身，照世上人做？

·4 Kyi-zin yiu nying kông, “Ngô joh-ü Pao-lo;” yi yiu kông, “Ngô joh-ü Ô-po-lo;” ky'i feh-z joh-ü nyüoh-sing?

> 4 既然有人講，“我屬於保羅；”又有講，“我屬於亞波羅；”豈弗是屬於肉身？

·5 Pao-lo z kæh-nying? Ô-po-lo z kæh-nying? Vu-fi z yüong-nying, ng-he jong ge siang-sing; kôh-nying ah z jü Cü su s-peh ge.

> 5 保羅是何人？亞波羅是何人？無非是用人，爾許從渠相信；各人也是隨主所賜畀渠。

·6 Ngô z cong-lôh, Ô-po-lo z kyiao ge; dæn-z peh ge do-ky'i-le z Zông-ti.

> 6 我是種落，亞波羅是澆渠；但是畀渠大起來是上帝。

·7 Dæn-z cong-keh, teh kyiao-keh tu feh zông-sön; tsih-yiu ze-ü peh ge do-ky'i-le-keh Zông-ti.

> 7 但是種個，搭澆個都弗上算；只有在於畀渠大起來個上帝。

·8 Su-i, cong-keh, kyiao-keh, tu ih-yiang: dæn-z kôh-nying we tsiao ge-z-keh lao-loh teh-djôh z-keh kong-din.

> 8 所以，種個，澆個，都一樣：但是各人會照渠自個勞碌得着自個工鈿。

·9 Ing-yü ngô-he z tso Zông-ti-keh pông-siu: ng-he z Zông-ti su cong-keh din, Zông-ti su ky'i-keh oh.

> 9 因爲我許是做上帝個幫手：爾許是上帝所種個田，上帝所起個屋。

·10 Tsiao Zông-ti su s-peh ngô-keh eng-yü, ngô ziang ts'ong-ming-keh tsôh-deo lao-s, yi-kying fông ziang-kyiah, bih-nying ky'i-zông. Dæn-z kôh-nying ing-ke liu-sing tsa-sang ky'i-zông.

> 10 照上帝所賜畀我個恩惠，我像聰明個作頭老師，已經放牆腳，別人起上。但是各人應該留心怎生起上。

·11 Keh fông-lôh-keh ziang-kyiah ziu-z Yia-su Kyi-toh, djü-ts' ts-nga m-nying hao fông bih-ke ziang-kyiah.

> 11 箇放落個牆腳就是耶穌基督，除此之外無人好放別個牆腳。

·12 Ziah yiu nying yüong kying-ts, nying-ts, pao-zih, jü-moh, dao-kön, lu-kön, ky'i ze keh ziang-kyiah zông;

> 12 若有人用金子，銀子，寶石，樹木，稻稈，蘆稈，起在箇牆腳上；

·13 kôh-nying-keh sang-weh pih-ding we hyin-c'ih: ing-yü keh nyih-ts we piao ming-bah, ing-yü yiu mang-ho hyin-c'ih; keh ho we s-c'ih kôh-nying-keh sang-weh z tsa-sang.

> 13 各人個生活必定會顯出：因爲箇日子會表明白，因爲有猛火顯出；箇火會試出各人個生活是怎生。

·14 Ziah yiu nying su ky'i-zông-keh sang-weh ning-gyiu ze-teh, ge we teh-djôh kong-din:

> 14 若有人所起上個生活仍舊在{搭}，渠會得着工鈿：

·15 ziah ge-keh sang-weh bi ho siao-gao, iao djü-gao ge kong-din; tsih-z ge-z we teh kyiu; z ziang jong ho-li c'ih-le.

> 15 若渠個生活被火燒爻，要除爻渠工鈿；只是渠自會得救；是像從火裏出來。

·16 Ky'i feh hyiao-teh ng-he z Zông-ti-keh din, Zông-ti-keh Ling djü ze ng-he li-min?

> 16 豈弗曉得爾許是上帝個殿，上帝個靈住在爾許裏面？

·17 Ziah yiu nying wa-gao Zông-ti-keh din, Zông-ti ah we wa-gao ge; ing-yü Zông-ti-keh din z sing-zin, keh din ziu-z ng-he.

> 17 若有人壞爻上帝個殿，上帝也會壞爻渠；因爲上帝個殿是聖善，箇殿就是爾許。

·18 Kôh-nying hyiao z p'in z. Ng-he cong-yiang ziah yiu nying ze yin-ze z-si z-kyi sön ts'ong-ming, ing-ke tso nge-beng, peh ge hao tso ts'ong-ming-keh nying.

> 18 各人{=休要}自騙自。爾許中央若有人在現在時世自己算聰明，應該做呆笨，畀渠好做聰明個人。

·19 Ing-yü keh si-zông-keh ts'ong-ming yü Zông-ti z nge-beng: ing-yü yiu sia-lôh, “Cü we yüong ts'ong-ming cü-ts z-keh kyü-kyi k'ô ge.” [Ip.5.13.]

> 19 因爲箇世上個聰明爲上帝是呆笨：因爲有寫落，“主會用聰明主子自個詭計揢渠。”

·20 Yi kông, “Cü hyiao-teh ts'ong-ming cü-ts-keh ts'eng-deo tu z hyü-k'ong.” [S.94.11.]

> 20 又講，“主曉得聰明主子個忖頭都是虛空。”

·21 Su-i m-nying hao ze-ü nying la-t'in: ing-yü væn-veh z ng-he-keh;

> 21 所以無人好在於人賴天：因爲萬物是爾許個；

·22 'oh-tsia Pao-lo, 'oh-tsia Ô-po-lo, 'oh-tsia Kyi-fæh, 'oh-tsia si-zông, 'oh-tsia weh, 'oh-tsia s, 'oh-tsia yin-ze z-kön, 'oh-tsia 'eo-le z-kön, væn-pah tu z ng-he-keh;

> 22 或者保羅，或者亞波羅，或者磯法，或者世上，或者活，或者死，或者現在事幹，或者後來事幹，凡百都是爾許個；

·23 ng-he joh-ü Kyi-toh; Kyi-toh joh-ü Zông-ti.

> 23 爾許屬於基督；基督屬於上帝。


## 1 K. 4.

> 1 K. 4.

**_1 Nying ing-ke sön djün-dao cü-ts z tsa-sang. 7 Ngô-he su yiu m-yiu ih-yiang vong teh-djôh. 9 S-du k'o-pi tso hyi, peh si-zông, teh t'in-s teh cong-nying mông, 13 yi sön z si-zông-keh leh-seh, teh we-u-keh meh-z; 15 shü-tsih z-t'ih, ge z yüong Kyi-toh-keh foh-ing sang siang-sing cü-ts, 16 su-i ing-ke 'ôh ge-keh yiang._**

> **_1 人應該算傳道主子是怎生。7 我許所有無有一樣朆得着。9 使徒可比做戲，畀世上，搭天使搭衆人望，13 又算是世上個垃圾，搭穢污個物事；15 雖只是{剔}，渠是用基督個福音生相信主子，16 所以應該學渠個樣。_**

·1 Nying ing-ke sön ngô-he z Kyi-toh-keh yüong-nying, tsông-kwön Zông-ti ao-miao z-kön-keh tsiang-vông.

> 1 人應該算我許是基督個用人，掌管上帝奧妙事幹個賬房。

·2 Kông-tao tsiang-vông, iao ge cong-sing.

> 2 講到賬房，要渠忠心。

·3 Ziah-z ngô bi ng-he p'ön-tön, 'oh-tsia bi nying p'ön-tön, keh z siao-z: ziu-z ngô-z ah feh p'ön-tön z.

> 3 若是我被爾許判斷，或者被人判斷，箇是小事：就是我自也弗判斷自。

·4 Ing-yü ngô-z feh hyiao-teh yiu zah-m dzæn-c'ü; shü-tsih z-t'ih, ah vi-pih hao sön tsing-dzih: p'ön-tön ngô, ziu-z Cü.

> 4 因爲我自弗曉得有甚麼賺處；雖只是{剔}，也未必好算正直：判斷我，就是主。

·5 Su-i z-'eo vong tao feh yüong p'ön-tön, iao teng-tao Cü le, Ge we peh heh-ön ts-cong k'ông-kæn z-kön ming-c'ih, yi we peh cong-nying-keh sing-i hyin-c'ih: keh z-'eo kôh-nying we teh-djôh Zông-ti-keh ts'ing-tsæn.

> 5 所以時候朆到弗用判斷，要等到主來，渠會畀黑暗之中囥{簡}事幹明出，又會畀衆人個心意顯出：箇時候各人會得着上帝個稱讚。

·6 Hyüong-di, ngô yü ng-he tsia ngô-z teh Ô-po-lo tso ing-ts kông keh z-kön; peh ng-he hao 'ôh ngô-he-keh yiang; feh-k'o sing-i ku-yü su sia-lôh; ah hyiao kôh-nying yü keh yün-ku z tseng z do, mông bih-ke feh ky'i.

> 6 兄弟，我爲爾許借我自搭亞波羅做影子講箇事幹；畀爾許好學我許個樣；弗可心意過于所寫落；也{=休要}各人爲箇緣故自尊自大，望別個弗起。

·7 Kæh-nying peh ng pi bih-ke kôh-yiang? Ng su yiu, nô ih-yiang feh-z tsih-ziu? Ziah-z tsih-ziu, tsa-sang la-t'in, ziang feh-z tsih-ziu?

> 7 何人畀爾比別個各樣？爾所有，哪一樣弗是接受？若是接受，怎生賴天，像弗是接受？

·8 Ng-he yi-kying c'ong-mön, ng-he yi-kying fu-coh, ng-he tso wông, feh yüong ngô-he: ngô ah pô-feh-teh ng-he tso wông, peh ngô-he teh ng-he jü-de tso wông.

> 8 爾許已經充滿，爾許已經富足，爾許做王，弗用我許：我也巴弗得爾許做王，畀我許搭爾許聚隊做王。

·9 Ngô ts'eng Zông-ti peh ngô-he s-du ming-ming tso meh-teng-keh nying, ziang ding-tông iao s: ing-yü ngô-he k'o-pi tso hyi peh si-zông, teh t'in-s, teh cong-nying mông.

> 9 我忖上帝畀我許使徒明明做末等個人，像定當要死：因爲我許可比做戲畀世上，搭天使，搭衆人望。

·10 Ngô-he yü Kyi-toh z nge-beng, ng-he ze-ü Kyi-toh z ts'ong-ming; ngô-he z nyün-ziah, ng-he z kông-gyiang; ng-he z t'i-min, ngô-he z tao-me.

> 10 我許爲基督是呆笨，爾許在於基督是聰明；我許是軟弱，爾許是剛強；爾許是體面，我許是倒楣。

·11 Dzih tao kying-nying ngô-he du-hæh, k'eo-k'eh, c'ih-diao-diao, bi tang, m-yiu ih-ding su-ze djü,

> 11 直到今日我許肚{瞎}，口渴，{出}條條，被打，無有一定所在住，

·12 lao-loh ts'ing-siu tso sang-weh: bi zôh-ma, ngô-he coh-foh; bi pih-næn, ngô-he zing-ne:

> 12 勞碌親手做生活：被𧮙罵，我許祝福；被逼難，我許忍耐：

·13 bi hyü-pông, ngô-he ky'ün ge; nying sön ngô-he ziang si-zông-keh leh-seh, teh væn-veh li-min ting we-u-keh meh-z, dzih-tao kying-nying.

> 13 被毀謗，我許勸渠；人算我許像世上個垃圾，搭萬物裏面頂穢污個物事，直到今日。

·14 Ngô sia keh z-kön feh-z iao peh ng-he 'ôh-nying-siang, z iao kying-ka ng-he ziang ngô dzih-din-keh n-nô.

> 14 我寫箇事幹弗是要畀爾許惡人相，是要警戒爾許像我值鈿個兒女。

·15 Ng-he shü-tsih yiu ih-væn ze-ü Kyi-toh tso ng-he-keh sin-sang, z m-yiu to-siao pang: ing-yü ngô ze-ü Kyi-toh Yia-su yüong foh-ing sang ng-he.

> 15 爾許雖只有一萬在於基督做爾許個先生，是無有多少伯：因爲我在於基督耶穌用福音生爾許。

·16 Su-i ngô ky'ün ng-he, yüong 'ôh ngô-keh yiang.

> 16 所以我勸爾許，用學我個樣。

·17 Yü-ts ngô ts'a Di-mo-t'a, z ngô ts'ing-e-keh n-ts, ze-ü Cü yiu cong-sing, tao ng-he su-ze le, ge we peh ngô ze-ü Kyi-toh su tso di-sing ng-he, ziang ngô tao-c'ü ze kôh kao-we su kao-hyüing.

> 17 爲之我差提摩太，是我親愛個兒子，在於主有忠心，到爾許所在來，渠會畀我在於基督所做提醒爾許，像我到處在各教會所教訓。

·18 Ng-he cong-yiang yiu-sih z tseng z do, ziang ngô fe tao ng-he su-ze le.

> 18 爾許中央有些自尊自大，像我{=弗會}到爾許所在來。

·19 Dæn-z Cü ziah k'eng, ngô pih-ding kön-kying tao ng-he su-ze le; we hyiao-teh z tseng z do cü-ts-keh neng-kön, feh-z hyiao-teh ge k'eo-ze.

> 19 但是主若肯，我必定趕緊到爾許所在來；會曉得自尊自大主子個能幹，弗是曉得渠口才。

·20 Ing-yü Zông-ti-keh koh feh ze-ü k'eo-ze, z ze-ü neng-kön.

> 20 因爲上帝個國弗在於口才，是在於能幹。

·21 Ng-he i-s tsa-sang? Wæ-z iao ngô do ka-fông tao ng-he su-ze? wæ-z iao ngô yüong zing-e teh weng-ziu-keh sing?

> 21 爾許意思怎生？還是要我馱戒方到爾許所在？還是要我用仁愛搭溫柔個心？


## 1 K. 5.

> 1 K. 5.

**_1 Tso ying-lön cü-ts z peh kao-we tao-me, su-i iao kön ge c'ih. 7 Iao djü-gao lao kao-shü. 10 Feh iao teh tsôh-ôh cü-ts le-k'e._**

> **_1 做淫亂主子是畀教會倒楣，所以要趕渠出。7 要除爻老酵水。10 弗要搭作惡主子來去。_**

·1 YIU sing-sih le kông ng-he cong-yiang yiu ying-lön z-kön, keh-yiang-ts ying-lön ze bih-koh nying cong-yiang ah vong kông-ku, ih-ke nying zing-ts t'ao ge 'eo-meo tso ts'i-ts.

> 1 有信息來講爾許中央有淫亂事幹，箇樣子淫亂在別國人中央也朆講過，一個人甚至討渠後母做妻子。

·2 Ng-he we z tseng z do, feh t'ong-k'oh, peh tso keh z-kön cü-ts kön-c'ih ng-he cong-yiang.

> 2 爾許會自尊自大，弗痛哭，畀做箇事幹主子趕出爾許中央。

·3 Ngô, kyi-sing shü-tsih vong ze-teh, sing z teh ng-he jü-de, su-i teh ts'ing-sing ze-teh ih-yiang, kông-tao tso keh z-kön cü-ts ngô yi-kying p'ön-tön ge,

> 3 我，{己}身雖只朆在{搭}，心是搭爾許聚隊，所以搭親身在{搭}一樣，講到做箇事幹主子我已經判斷渠，

·4 ng-he jü-zih, ngô-keh ling teh ng-he jü-de, ze-ü ngô-he Cü Yia-su Kyi-toh-keh ming-deo, teh ngô-he Cü Yia-su Kyi-toh-keh neng-kön,

> 4 爾許聚集，我個靈搭爾許聚隊，在於我許主耶穌基督個名頭，搭我許主耶穌基督個能幹，

·5 hao peh keh-yiang-ts nying kao-de Sæh-dæn, peh ge nyüoh-sing mih-gao, peh ge ling-weng tao Cü Yia-su-keh nyih-ts hao teh kyiu.

> 5 好畀箇樣子人交代撒但，畀渠肉身滅爻，畀渠靈魂到主耶穌個日子好得救。

·6 Ng-he-keh la-t'in z feh hao. Ky'i feh hyiao-teh ih-ting kao-shü we peh 'eh-dön fæh-kao?

> 6 爾許個賴天是弗好。豈弗曉得一{丁}酵水會畀合團發酵？

·7 ing-ke djü kön-zing lao kao-shü, peh ng-he hao tso ts'oh-sing ih-dön, ng-he nyün-z m kao-shü. Ing-yü ngô-he yü-yiah siao-yiang Kyi-toh z de ngô-he sæh-gao:

> 7 應該除乾淨老酵水，畀爾許好做簇新一團，爾許{?原}是無酵水。因爲我許逾越小羊基督是代我許殺爻：

·8 su-i ing-ke le siu tsih-ts'; feh yüong lao kao-shü, ah feh yüong ôh-i ôh-doh-keh kao-shü, ing-ke yüong tsing-zih lao-zih-keh vu-kao ping.

> 8 所以應該來守節❓；弗用老酵水，也弗用惡意惡毒個酵水，應該用真實老實個無酵餅。

·9 Ngô zin-fong sia peh ng-he, ao ng-he hyiao teh kæn-ying cü-ts jü-de;

> 9 我前封寫畀爾許，{詨}爾許{=休要}搭姦淫主子聚隊；

·10 yi feh-z kông, hyiao teh keh si-zông kæn-ying cü-ts, 'oh-tsia t'ön-ze, sah-tsô, pa ngeo-ziang le-k'e; ziah-z t'ih, ng-he pih-iao li-k'e si-zông:

> 10 又弗是講，{=休要}搭箇世上姦淫主子，或者貪財，索詐，拜偶像來去；若是{剔}，爾許必要離開世上：

·11 ngô sia peh ng-he z keh i-s: ziah-z yiu nying ts'ing-hwu z hyüong-di, 'oh-tsia væn kæn-ying, 'oh t'ön-ze, 'oh pa ngeo-ziang, 'oh zôh-nying, 'oh ky'üoh-tsiu wu-du, 'oh sah-tsô bih-ke, keh-yiang-ts nying hyiao teh ge jü-de; ah hyiao teh ge jü-de ky'üoh.

> 11 我寫畀爾許是箇意思：若是有人稱呼是兄弟，或者犯姦淫，或貪財，或拜偶像，或𧮙人，或喫酒糊塗，或索詐別個，箇樣子人{=休要}搭渠聚隊；也{=休要}搭渠聚隊喫。

·12 Ngô wæ iao p'ön-tön kao-nga nying feh? Ng-he ky'i feh-z p'ön-tön kao-nen cü-ts?

> 12 我還要判斷教外人弗？爾許豈弗是判斷教內主子？

·13 ziah-z kao-nga nying, Zông-ti sing-p'ön ge. “Su-i jong ng-he cong-yiang kön-c'ih keh ôh-nying.” [Sm.17.7;21.21;22.21,24.]

> 13 若是教外人，上帝審判渠。“所以從爾許中央趕出箇惡人。”


## 1 K. 6.

> 1 K. 6.

**_1 Hyüong-di teh hyüong-di m-c'ü tang kwön-s. 6 Ze feh siang-sing cü-ts min-zin kah-nga yiu ze. 9 Feh kong-nyi cü-ts feh neng teh-djôh Zông-ti-keh koh tso sæn-nyih. 15 Ngô-he-keh kyi-sing z Kyi-toh-keh ts-t'i, 19 yi z Sing-Ling-keh din. 16, 17 Su-i m-c'ü tsông ge we-u._**

> **_1 兄弟搭兄弟無處打官司。6 在弗相信主子面前格外有罪。9 弗公義主子弗能得着上帝個國做產業。15 我許個{己}身是基督個肢體，19 又是聖靈個殿。16，17 所以無處妝渠穢污。_**

·1 NG-HE cong-yiang yiu nying siang-tsang, kön-tæn ze feh tsing-dzih cü-ts min-zin tang kwön-s, feh ze sing-du min-zin?

> 1 爾許中央有人相爭，敢膽在弗正直主子面前打官司，弗在聖徒面前？

·2 Ky'i feh hyiao-teh sing-du tsiang-le we sing-p'ön si-zông? Ziah-z si-zông we bi ng-he sing-p'ön, ky'i feh hao sing-p'ön siao-siao z-kön?

> 2 豈弗曉得聖徒將來會審判世上？若是世上會被爾許審判，豈弗好審判小小事幹？

·3 Ky'i feh hyiao-teh ngô-he tsiang-le we sing-p'ön t'in-s? 'o-hyüông kying-si z-kön?

> 3 豈弗曉得我許將來會審判天使？何況今世事幹？

·4 Su-i, ng-he ziah iao p'ön-tön kying-si z-kön, peh kao-we-li ting ti-vi cü-ts p'ön-tön.

> 4 所以，爾許若要判斷今世事幹，畀教會裏頂低微主子判斷。

·5 Ngô dih-di t'ih kông peh ng-he tao-me. Ng-he cong-yiang m-yiu ih-ke ts'ong-ming nying, neng-keo li-c'ü ge hyüong-di z-kön feh?

> 5 我特地{剔}講畀爾許倒楣。爾許中央無有一個聰明人，能夠理處渠兄弟事幹弗？

·6 hyüong-di teh hyüong-di we tang kwön-s, ping-ts'ia ze feh siang-sing cü-ts min-zin!

> 6 兄弟搭兄弟會打官司，幷且在弗相信主子面前！

·7 Ng-he we jü-de tang kwön-s, z keh su-ze da dzæn. 'O-feh neng-ts ziu we-ky'üoh? 'O-feh neng-ts ky'üoh-ky'ü?

> 7 爾許會聚隊打官司，是箇所在大賺。何弗寗之受委曲？何弗寗之喫虧？

·8 Ng-he fæn-cün lin hyüong-di peh ge ziu we-ky'üoh, peh ge ky'üoh-ky'ü.

> 8 爾許反轉連兄弟畀渠受委曲，畀渠喫虧。

·9 Ky'i feh hyiao-teh feh kong-nyi cü-ts feh neng teh-djôh Zông-ti-keh koh tso sæn-nyih? Hyiao z p'in z: tso ying-lön, pa ngeo-ziang, væn kæn-ying, tso siao-kwön, e nön-fong,

> 9 豈弗曉得弗公義主子弗能得着上帝個國做產業？{=休要}自騙自：做淫亂，拜偶像，犯姦淫，做小倌，愛男風，

·10 tso dao-zeh, t'ön ze-veh, ky'üoh tsiu-cü, zôh-mô, sah-tsô, tu feh neng teh-djôh Zông-ti-keh koh tso sæn-nyih.

> 10 做盜賊，貪財物，喫酒醉，𧮙罵，索詐，都弗能得着上帝個國做產業。

·11 Ng-he cong-yiang yi-zin yiu keh-yiang-ts nying: dæn-z k'ao Cü Yia-su ming-deo teh ngô-he Zông-ti-keh Ling, ng-he z si kön-zing, z ts'ing-kyih, z sön tsing-dzih.

> 11 爾許中央以前有箇樣子人：但是靠主耶穌名頭搭我許上帝個靈，爾許是洗乾淨，是清潔，是算正直。

·12 NGÔ yiang-yiang z-kön hao tso, tsih-z feh-z tu yiu-ih; ngô yiang-yiang z-kön hao tso, tsih-z jü-bin zah-m ngô feh k'eng voh ge ke-kwön.

> 12 我樣樣事幹好做，只是弗是都有益；我樣樣事幹好做，只是隨便甚麼我弗肯服渠該管。

·13 Ky'üoh-zih z yü du, du z yü ky'üoh-zih: dæn-z keh liang-yiang Zông-ti we peh ge wa-gao. Kyi-sing feh-z yü kæn-ying, z yü Cü; Cü ah z yü kyi-sing:

> 13 喫食是爲肚，肚是爲喫食：但是箇兩樣上帝會畀渠壞爻。{己}身弗是爲姦淫，是爲主；主也是爲{己}身：

·14 Zông-ti yi-kying peh Cü weh-cün-le, 'eo-le ah we yüong Ge-z neng-kön peh ngô-he weh-cün-le.

> 14 上帝已經畀主活轉來，後來也會用渠自能幹畀我許活轉來。

·15 Ky'i feh hyiao-teh ng-he kyi-sing z Kyi-toh-keh ts-t'i? Su-i, ngô hao peh Kyi-toh-keh ts-t'i tso gyi-nyü-keh ts-t'i feh? Tön-wu feh-k'o.

> 15 豈弗曉得爾許{己}身是基督個肢體？所以，我好畀基督個肢體做妓女個肢體弗？斷乎弗可。

·16 Ky'i feh hyiao-teh teh gyi-nyü kao-yih cü-ts z tso ih-t'i? ing-yü Sing-shü kông, “Keh liang-ke we tso ih-t'i.” [Ts.2.24.]

> 16 豈弗曉得搭妓女交易主子是{佐}一體？因爲聖書講，“箇兩個會{佐}一體。”

·17 Dæn-z teh Cü kao-yih cü-ts, ah z tso ih-ke ling.

> 17 但是搭主交易主子，也是{佐}一個靈。

·18 Yüong li-yün kæn-ying. Nying væn pah-yiang ze-ôh z ze kyi-sing ts-nga; tsih-z tso kæn-ying z-kön cü-ts z teh-ze z-keh kyi-sing.

> 18 用離遠姦淫。人犯百樣罪惡是在{己}身之外；只是做姦淫事幹主子是得罪自個{己}身。

·19 Ky'i feh hyiao-teh ng-he kyi-sing z ng-he li-min Sing-Ling-keh din? ziu-z Zông-ti su s-peh ng-he; ping-ts'ia ng-he feh-z joh-ü z-kyi,

> 19 豈弗曉得爾許{己}身是爾許裏面聖靈個殿？就是上帝所賜畀爾許；幷且爾許弗是屬於自己，

·20 z kô-din ma-le: su-i iao yüong z-keh kyi-sing teh ling-weng kyü yüong-wa peh Zông-ti; ing-yü tu joh-ü Zông-ti.

> 20 是價鈿買來：所以要用自個{己}身搭靈魂歸榮華畀上帝；因爲都屬於上帝。


## 1 K. 7.

> 1 K. 7.

**_1 C'ü-ts'ing z-kön, 4 hweng-ing z yü min-teh kæn-ying: 10 fu-ts'i feh ing-ke feng-k'e. 18, 20 Kôh-nying bi dziao-le z-'eo tsa-sang ing-ke ts-coh. 25 Do-nyiang c'ih-kô z-kön. 35 Yü zah-m ing-ke tso ts'ing, yü zah-m feh ing-ke tso ts'ing._**

> **_1 娶親事幹，4 婚姻是爲免得姦淫：10 夫妻弗應該分開。18，20 各人被召來時候怎生應該知足。25 大娘出嫁事幹。35 爲甚麼應該做親，爲甚麼弗應該做親。_**

·1 KÔNG-TAO ng-he sia sing le meng ngô z-kön: Nön feh teh nyü ts'ing-gying z hao.

> 1 講到爾許寫信來問我事幹：男弗搭女親近是好。

·2 Dæn-z yü kæn-ying, kôh-nying ing-ke yiu z-keh ts'i-ts, kôh nyü-nying yiu z-keh dziang-fu.

> 2 但是爲姦淫，各人應該有自個妻子，各女人有自個丈夫。

·3 Dziang-fu ing-ke yüong ming-veng de ts'i-ts; ts'i-ts de dziang-fu ah ing-ke z-t'ih.

> 3 丈夫應該用名分待妻子；妻子待丈夫也應該是{剔}。

·4 Ts'i-ts z-keh kyi-sing m-c'ü z-kyi tso cü, z dziang-fu tso cü: dziang-fu z-keh kyi-sing ah m-c'ü z-kyi tso cü, z ts'i-ts tso cü.

> 4 妻子自個{己}身無處自己做主，是丈夫做主：丈夫自個{己}身也無處自己做主，是妻子做主。

·5 Hyiao tæn-ngwu ming-veng, tsih-z liang-'ô zing-nyün dzæn-z feng-k'e, yü iao kying-zih tao-kao, 'eo-deo ning-gyiu jü-de, min-teh Sæh-dæn yü ng-he yüoh-sing kying-feh-lao, hong-yiu ng-he.

> 5 {=休要}耽誤名分，只是兩下情願暫時分開，爲要禁食禱告，後頭仍舊聚隊，免得撒但爲爾許慾心禁弗牢，哄誘爾許。

·6 Dæn-z ngô kông keh shih-wa, z ing-hyü, feh-z feng-fu.

> 6 但是我講箇說話，是應許，弗是吩咐。

·7 Ngô pô-feh-teh cong-nying teh ngô ih-yiang: tsih-z kôh-nying jong Zông-ti teh-djôh eng-s, ih-ke keh-yiang, ih-ke z kôh-yiang.

> 7 我巴弗得衆人搭我一樣：只是各人從上帝得着恩賜，一個箇樣，一個是各樣。

·8 Vong kô vong c'ü teh kwa-vu, ngô teh ge-he kông, Ziah dziang-z ziang ngô, z hao:

> 8 朆嫁朆娶搭寡婦，我搭渠許講，若長時像我，是好：

·9 ziah-z yüoh-ho næn-kying, feh-jü kô c'ü: ing-yü kô c'ü hao-jü dong yüoh-ho.

> 9 若是慾火難禁，弗如嫁娶：因爲嫁娶好如動慾火。

·10 Yi-kying kô c'ü cü-ts ngô feng-fu ge, ah feh-z ngô, z Cü, ts'i-ts hyiao li-k'e dziang-fu:

> 10 已經嫁娶主子我吩咐渠，也弗是我，是主，妻子{=休要}離開丈夫：

·11 ziah-z li-k'e, ing-ke feh kô, 'oh-tsia hao teh dziang-fu tse 'o-hao; dziang-fu ah hyiao li-k'e ge ts'i-ts.

> 11 若是離開，應該弗嫁，或者好搭丈夫再和好；丈夫也{=休要}離開渠妻子。

·12 Gyi-yü ngô z-t'ih kông, (feh-z Cü kông, ) Ziah-z hyüong-di yiu feh siang-sing Cü-keh ts'i-ts, ts'i-ts hwön-hyi jü-de djü, dziang-fu feh iao li-k'e ge.

> 12 其餘我是{剔}講，（弗是主講，）若是兄弟有弗相信主個妻子，妻子歡喜聚隊住，丈夫弗要離開渠。

·13 Ts'i-ts ziah yiu feh siang-sing Cü-keh dziang-fu, dziang-fu hwön-hyi jü-de djü, ts'i-ts ah feh iao li-k'e ge.

> 13 妻子若有弗相信主個丈夫，丈夫歡喜聚隊住，妻子也弗要離開渠。

·14 Ing-yü feh siang-sing-keh dziang-fu ze-ü ge ts'i-ts sön ts'ing-kyih; keh feh siang-sing-keh ts'i-ts ze-ü ge dziang-fu ah sön ts'ing-kyih: feh-zin ng-he n-nô z feh kyih-zing; yin-ze z ts'ing-kyih.

> 14 因爲弗相信個丈夫在於渠妻子算清潔；箇弗相信個妻子在於渠丈夫也算清潔：弗然爾許兒女是弗潔淨；現在是清潔。

·15 Ziah feh siang-sing cü-ts z-kyi li-k'e, jü ge li-k'e: hyüong-di 'oh-tsia ts-me ziah-z t'ih, m-kao tiao-lao: dæn-z Zông-ti dziao ngô-he z iao 'o-moh.

> 15 若弗相信主子自己離開，隨渠離開：兄弟或者姊妹若是{剔}，無告吊牢：但是上帝召我許是要和睦。

·16 Ng ts'i-ts, 'oh-tsia hao kyiu dziang-fu, ah m-su: ng dziang-fu, 'oh-tsia hao kyiu ts'i-ts ah m-su.

> 16 爾妻子，或者好救丈夫，也無數：爾丈夫，或者好救妻子也無數。

·17 Tsih-z Zông-ti feng peh kôh-nying tsa-sang, Cü dziao kôh-nying tsa-sang, ing-ke z-t'ih tso. Ngô ze cong kao-we ah z-t'ih feng-fu.

> 17 只是上帝分畀各人怎生，主召各人怎生，應該是{剔}做。我在衆教會也是{剔}吩咐。

·18 Ziah yiu nying yi-kying ziu tsiu-keh-li bi dziao-le, feh yüong sön m-tsiu-keh-li. Yiu nying vong ziu tsiu-keh-li bi dziao-le, feh yüong ziu tsiu-keh-li.

> 18 若有人已經受周割禮被召來，弗用算無周割禮。有人朆受周割禮被召來，弗用受周割禮。

·19 Ziu tsiu-keh-li z vu-ih, feh ziu tsiu-keh-li ah z vu-ih; tsih iao pao-siu Zông-ti-keh ka-ming.

> 19 受周割禮是無益，弗受周割禮也是無益；只要保守上帝個誡命。

·20 Kôh-nying bi dziao-le z-'eo tsa-sang, ning-gyiu hao tsa-sang.

> 20 各人被召來時候怎生，仍舊好怎生。

·21 Ng bi dziao-le z-'eo z nu-boh feh? m-z-teh: ziah k'o-i sih-fông, neng-ts ts'ing keh kyi-we.

> 21 爾被召來時候是奴僕弗？無{是}{得}：若可以釋放，寗之趁箇機會。

·22 Ing-yü ze-ü Cü dziao-le-keh nu-boh, ge yü Cü tso sih-fông-keh nying: wæ-yiu vong tso nu-boh bi dziao-le-keh, ge z tso Kyi-toh-keh nu-boh.

> 22 因爲在於主召來個奴僕，渠爲主做釋放個人：還有朆做奴僕被召來個，渠是做基督個奴僕。

·23 Ng-he z kô-din ma-le; hyiao tso nying-keh nu-boh.

> 23 爾許是價鈿買來；{=休要}做人個奴僕。

·24 Hyüong-di, kôh-nying bi dziao-le z-'eo z tsa-sang, ze Zông-ti min-zin ning-gyiu ing-ke tsa-sang.

> 24 兄弟，各人被召來時候是怎生，在上帝面前仍舊應該怎生。

·25 Kông-tao do-nyiang, ngô vong ziu Cü-keh feng-fu: dæn-z ngô kyi-zin teh-djôh Cü-keh e-lin sön cong-sing, ziu jong ngô i-s kông.

> 25 講到大娘，我朆受主個吩咐：但是我既然得着主個哀憐算忠心，就從我意思講。

·26 Ngô ts'eng, yü yin-ze-keh næn-deo, nying wæ z-t'ih hao.

> 26 我忖，爲現在個難頭，人還是{剔}好。

·27 Ng ziah teh ts'i-ts yi-kying kyih-lao, hyiao siang feng-k'e: ziah vong teh ts'i-ts kyih-lao, hyiao siang t'ao ts'i-ts.

> 27 爾若搭妻子已經結牢，{=休要}想分開：若朆搭妻子結牢，{=休要}想討妻子。

·28 Ng ziah-z c'ü, m-kao væn-ze; do-nyiang c'ih-kô, ah m-kao væn-ze: tsih-z keh-yiang-ts nying tsiang-le yiu nyüoh-sing-keh næn-c'ü: dæn-z ngô yü ng-he peh-zing-siang.

> 28 爾若是娶，無告犯罪；大娘出嫁，也無告犯罪：只是箇樣子人將來有肉身個難處：但是我爲爾許不忍相。

·29 Hyüong-di, ngô kông, Z-'eo tön-gao: su-i yiu ts'i-ts ing-ke ziang m-yiu;

> 29 兄弟，我講，時候短爻：所以有妻子應該像無有；

·30 ze-teh k'oh cü-ts, ziang feh k'oh; kw'a-weh-keh, ziang feh kw'a-weh; ma-tsing-keh, ziang m-yiu teh-djôh;

> 30 在{搭}哭主子，像弗哭；快活個，像弗快活；買進個，像無有得着；

·31 yüong-djôh si-zông-keh, ziang feh-z lön-yüong: ing-yü keh si-zông-keh yiang-sih z ze-teh ku-k'e.

> 31 用着世上個，像弗是亂用：因爲箇世上個樣式是在{搭}過去。

·32 Dæn-z ngô iao ng-he feh tæn sing-z. M-yiu ts'i-ts cü-ts z yü Cü-keh z-kön tæn sing-z, tsa-sang hao peh Cü hwön-hyi:

> 32 但是我要爾許弗擔心事。無有妻子主子是爲主個事幹擔心事，怎生好畀主歡喜：

·33 yiu ts'i-ts cü-ts z yü si-zông z-kön tæn sing-z, tsa-sang hao peh ge ts'i-ts hwön-hyi.

> 33 有妻子主子是爲世上事幹擔心事，怎生好畀渠妻子歡喜。

·34 Nyü-nying teh do-nyiang ah z kôh-yiang. M-yiu dziang-fu-keh z yü Cü-keh z-kön tæn sing-z, peh kyi-sing teh ling-weng tu ts'ing-kyih: yiu dziang-fu-keh z yü si-zông z-kön tæn sing-z, tsa-sang hao peh dziang-fu hwön-hyi.

> 34 女人搭大娘也是各樣。無有丈夫個是爲主個事幹擔心事，畀{己}身搭靈魂都清潔：有丈夫個是爲世上事幹擔心事，怎生好畀丈夫歡喜。

·35 Ngô kông keh shih-wa z yü ng-he z-keh ih-c'ü; feh-z iao tso ky'ün-t'ao 'e ng-he, z iao ng-he tsiao-li tso nying, ing-gying voh-z Cü fe yiao-dong.

> 35 我講箇說話是爲爾許自個益處；弗是要做圈套害爾許，是要爾許照理做人，慇懃服事主{=弗會}搖動。

·36 Ziah yiu nying ts'eng z-keh nô ts'ô-ku z-'eo z feh tsiao-li de ge, ing-ke c'ih-kô; jü ge tsa tso, ah m-yiu ze; hao peh ge-he zing-ts'ing.

> 36 若有人忖自個女錯過時候是弗照理待渠，應該出嫁；隨渠怎做，也無有罪；好畀渠許成親。

·37 Dæn-z sing-li kyin-ku cü-ts, m-yiu hyih-feh-le, hao i z-keh sing-i, ziah-z sing-li ding-kyü iao liu-lao ge nô, ah z hao.

> 37 但是心裏堅固主子，無有歇弗來，好依自個心意，若是心裏定規要留牢渠女，也是好。

·38 Nô kô-c'ih cü-ts z tso hao; nô feh kô cü-ts z tso kah-nga hao.

> 38 女嫁出主子是做好；女弗嫁主子是做格外好。

·39 Tso ts'i-ts, ge dziang-fu wæ ze-teh, z bi leh-fæh vôh-lao; dziang-fu s-gao, hao z-kyi tso cü, jü ge kô kæh-nying; tsih iao ze-ü Cü.

> 39 做妻子，渠丈夫還在{搭}，是被律法縛牢；丈夫死爻，好自己做主，隨渠嫁何人；只要在於主。

·40 Ge ziah-z k'eng siu-tsih, tsiao ngô i-s kah-nga yiu foh-ky'i: ngô ts'eng ngô-z ah yiu Zông-ti-keh Ling.

> 40 渠若是肯守節，照我意思格外有福氣：我忖我自也有上帝個靈。


## 1 K. 8.

> 1 K. 8.

**_Feh-k'o ky'üoh ngeo-ziang-keh tsi-veh. 8, 9 M-c'ü yüong z yiu z ze peh hyüong-di pæn-tih: 11 feh iao peh nyün-ziah cü-ts pæn-tih._**

> **_弗可喫偶像個祭物。8，9 無處用自由自在畀兄弟扳跌：11 弗要畀軟弱主子扳跌。_**

·1 KÔNG-TAO ngeo-ziang-keh tsi-veh: ngô-he hyiao-teh ngô-he tu yiu ts-sih. Ts-sih we peh nying z tseng z do, tsih-z zing-e we zing-ziu teh-'ang.

> 1 講到偶像個祭物：我許曉得我許都有知識。知識會畀人自尊自大，只是仁愛會成就德行。

·2 Ziah yiu nying z-kyi sön hyiao-teh zah-m, tsiao su ing-ke hyiao-teh, lin ih-yiang tu feh hyiao-teh:

> 2 若有人自己算曉得甚麼，照所應該曉得，連一樣都弗曉得：

·3 dæn-z ziah yiu nying e-kying Zông-ti, ge z Zông-ti su hyiao-teh.

> 3 但是若有人愛敬上帝，渠是上帝所曉得。

·4 Kông-tao ky'üoh ngeo-ziang-keh tsi-veh, ngô-he hyiao-teh ngeo-ziang ze si-zông z m-yiu-keh meh-z, djü ih-yü ts-nga z m-yiu bih-ke Zông-ti.

> 4 講到喫偶像個祭物，我許曉得偶像在世上是無有個物事，除一位之外是無有別個上帝。

·5 Shü-tsih yiu-sih ts'ing-hwu zông-ti, 'oh ze t'in, 'oh ze di; ziang yiu hyü-to zông-ti, yiu hyü-to cü;

> 5 雖只有些稱呼上帝，或在天，或在地；像有許多上帝，有許多主；

·6 tsih-z ngô-he tsih-yiu ih-yü Zông-ti, ziu-z Vu-ts'ing, væn-veh tu c'ih-ü Ge, ngô-he ah kyü-ü Ge; tsih-yiu ih-yü Cü, ziu-z Yia-su Kyi-toh, væn-veh tu k'ao Ge, ngô-he ah k'ao Ge.

> 6 只是我許只有一位上帝，就是父親，萬物都出於渠，我許也歸於渠；只有一位主，就是耶穌基督，萬物都靠渠，我許也靠渠。

·7 Tsih-z feh-z tu yiu keh ts-sih: yiu nying tao yin-ze ge-keh liang-sing wæ nying-djôh ngeo-ziang, ziu ky'üoh ge ziang ngeo-ziang-keh tsi-veh; ge-he liang-sing feh kyin-ku ziu yiu we-u.

> 7 只是弗是都有箇知識：有人到現在渠個良心還認着偶像，就喫渠像偶像個祭物；渠許良心弗堅固就有穢污。

·8 Ky'üoh-zih fe peh Zông-ti cong-i ngô-he: ky'üoh, m-kao zah-m hao-c'ü; feh ky'üoh, ah m-kao zah-m feh hao.

> 8 喫食{=弗會}畀上帝中意我許：喫，無告甚麼好處；弗喫，也無告甚麼弗好。

·9 Yüong liu-sing, sang-teh ng-he-keh z yiu z ze iao peh nyün-ziah cü-ts pæn-tih.

> 9 用留心，省得爾許個自由自在要畀軟弱主子扳跌。

·10 Ziah yiu nying mông-djôh ng, yiu ts-sih cü-ts, ze ngeo-ziang-keh miao-li zo-zih, ge shü-tsih nyün-ziah, ge-keh liang-sing ky'i feh fông-tæn ky'üoh ngeo-ziang-keh tsi-veh?

> 10 若有人望着爾，有知識主子，在偶像個廟裏坐席，渠雖只軟弱，渠個良心豈弗放膽喫偶像個祭物？

·11 Ziu yiu nyün-ziah-keh hyüong-di, z Kyi-toh de ge s, yü ng-keh ts-sih iao mih-gao.

> 11 就有軟弱個兄弟，是基督代渠死，爲爾個知識要滅爻。

·12 Ng-he z-t'ih teh-ze hyüong-di, sông ge-he feh kyin-ku-keh liang-sing, ziu-z teh-ze Kyi-toh.

> 12 爾許是{剔}得罪兄弟，傷渠許弗堅固個良心，就是得罪基督。

·13 Su-i ky'üoh-zih ziah we peh ngô hyüong-di pæn-tih, ngô üong-yün feh ky'üoh nyüoh, sang-teh peh hyüong-di pæn-tih.

> 13 所以喫食若會畀我兄弟扳跌，我永遠弗喫肉，省得畀兄弟扳跌。


## 1 K. 9.

> 1 K. 9.

**_1 Pao-lo kông-ming ge z yiu z ze, 7 djün foh-ing cü-ts ing-ke jong foh-ing du-nyih: 15 ge-z neng-ts feh yüong keh gyün-ping, 18 min-teh fi nying-keh dong-din, 22 'oh-tsia peh nying pæn-tih. 24 Ze-si k'o-pi nying se diao._**

> **_1 保羅講明渠自由自在，7 傳福音主子應該從福音度日：15 渠自寗之弗用箇權柄，18 免得費人個銅鈿，22 或者畀人扳跌。24 在世可比人賽趒。_**

·1 NGÔ ky'i feh-z s-du? Ngô ky'i feh-z z yiu z ze? Ngô vong mông-djôh ngô-he Cü Yia-su Kyi-toh ku feh? Ng-he ze-ü Cü ky'i feh-z ngô-keh sang-weh?

> 1 我豈弗是使徒？我豈弗是自由自在？我朆望着我許主耶穌基督過弗？爾許在於主豈弗是我個生活？

·2 Bih-ke ziah feh sön ngô z s-du, ng-he tsong iao sön ngô z s-du: ing-yü ng-he ze-ü Cü z ngô s-du tsih-veng-keh ing-tsing.

> 2 別個若弗算我是使徒，爾許總要算我是使徒：因爲爾許在於主是我使徒職分個印證。

·3 Yiu nying bön-meng ngô, ngô z-t'ih feng-p'eo.

> 3 有人盤問我，我是{剔}分剖。

·4 Ngô-he ky'i feh-z hao ky'üoh hao hæh?

> 4 我許豈弗是好喫好喝？

·5 Ngô-he ziah t'ao kao-we-li ts-me tso ts'i-ts, ky'i feh-z hao ta ge tseo-le-tseo-k'e, ziang gyi-yü s-du, Cü-keh hyüong-di, teh Kyi-fæh?

> 5 我許若討教會裏姊妹做妻子，豈弗是好帶渠走來走去，像其餘使徒，主個兄弟，搭磯法？

·6 Wæ-z tsih-yiu ngô teh Pô-nô-pô feh-teh-feh tso sang-weh feh?

> 6 還是只有我搭巴拿巴弗得弗做生活弗？

·7 Kæh-nying tông-ping ky'üoh z-keh k'eo-liang? Kæh-nying cong ih-yün bu-dao, feh ky'üoh ge ko-ts? Kæh-nying k'ön ih-pæn yiang, feh ky'üoh ge yiang-na?

> 7 何人當兵喫自個口糧？何人種一園葡萄，弗喫渠果子？何人看一班羊，弗喫渠羊奶？

·8 Ngô kông keh shih-wa, tæn-tsih tsiao nying-keh i-s feh? leh-fæh ky'i feh-z ah z-t'ih kông?

> 8 我講箇說話，單只照人個意思弗？律法豈弗是也是{剔}講？

·9 Mo-si-keh leh-fæh yiu sia-lôh, “Nyin-koh-keh ngeo, feh-k'o t'ao-lao ge-keh k'eo.” [Sm.25.4.] Zông-ti z ku-djôh ngeo feh?

> 9 摩西個律法有寫落，“碾谷個牛，弗可套牢渠個口。”上帝是顧着牛弗？

·10 Ky'i feh-z kah-nga yü ngô-he kông? Nyün-z yü ngô-he sia-lôh: peh kang-cong cü-ts ing-ke yiu sô-mông kang-cong; ping-ts'ia tang dao cü-ts ing-ke teh-djôh ge sô-mông-keh dao.

> 10 豈弗是格外爲我許講？{?原}是爲我許寫落：畀耕種主子應該有奢望耕種；幷且打稻主子應該得着渠奢望個稻。

·11 Ngô-he kyi-zin ze ng-he cong-yiang tsæh-k'e ling-keh cong, ziah-z siu-keh ng-he nyüoh-sing-keh meh-z, yiu zah-m do z-kön?

> 11 我許既然在爾許中央撒開靈個種，若是收割爾許肉身個物事，有甚麼大事幹？

·12 Bih-nying zông-ts'ia yiu gyün-ping do ng-he, 'o-hyüông ngô-he? Dæn-z ngô-he vong yüong keh gyün-ping; z yiang-yiang z-kyi tæn-tông, sang-teh tsu-lao Kyi-toh-keh foh-ing.

> 12 別人尚且有權柄馱爾許，何況我許？但是我許朆用箇權柄；是樣樣自己擔當，省得阻牢基督個福音。

·13 Ky'i feh hyiao-teh bæn sing-din z-kön cü-ts z ky'üoh sing-din-keh væn, z-'eo tsi-dæn cü-ts ky'i feh-z yiu-veng tsi-dæn-zông-keh li-veh?

> 13 豈弗曉得辦聖殿事幹主子是喫聖殿個飯，侍候祭壇主子豈弗是有份祭壇上個禮物？

·14 Cü ah z-t'ih feng-fu, djün foh-ing cü-ts hao jong foh-ing du-nyih.

> 14 主也是{剔}吩咐，傳福音主子好從福音度日。

·15 Dæn-z keh-sih z-kön ngô tu vong yüong-djôh; ngô yin-ze sia keh shih-wa feh-z iao nying z-t'ih de ngô: ing-yü ngô-keh la-t'in, ziah yiu nying hao peh ge tso hyü-kô, ngô neng-ts s.

> 15 但是箇些事幹我都朆用着；我現在寫箇說話弗是要人是{剔}待我：因爲我個賴天，若有人好畀渠做虛假，我寗之死。

·16 Ngô djün foh-ing, m-kao zah-m hao la-t'in; ngô pih iao z-t'ih; ziah feh djün foh-ing, ngô yiu 'o-tse!

> 16 我傳福音，無告甚麼好賴天；我必要是{剔}；若弗傳福音，我有禍災！

·17 Ngô ziah zing-nyün tso keh z-kön, hao teh-djôh sông: ziu-z feh zing-nyün, ah yiu tsiang-vông-keh ky'üih-veng yi-kying kao-de ngô.

> 17 我若情願做箇事幹，好得着賞：就是弗情願，也有賬房個缺分已經交代我。

·18 Su-i, ngô-keh sông z tsa-sang? Ziu-z, djün foh-ing neng-keo peh Kyi-toh-keh foh-ing feh fi nying-keh dong-din, z-t'ih feh jün-jün yüong ngô ze-ü foh-ing su yiu-keh gyün-ping.

> 18 所以，我個賞是怎生？就是，傳福音能夠畀基督個福音弗費人個銅鈿，是{剔}弗全全用我在於福音所有個權柄。

·19 Ngô peng-le feh-z nying-keh nu-boh, z-kyi zing-nyün tso cong-nying-keh nu-boh, peh ngô hao teh-djôh nying kah-nga to.

> 19 我本來弗是人個奴僕，自己情願做衆人個奴僕，畀我好得着人格外多。

·20 Ngô teh Yiu-t'a nying, ziang Yiu-t'a nying, peh ngô hao teh-djôh Yiu-t'a nying; teh joh-ü leh-fæh-keh nying, ziang joh-ü leh-fæh-keh nying, peh ngô hao teh-djôh joh-ü leh-fæh-keh nying;

> 20 我搭猶太人，像猶太人，畀我好得着猶太人；搭屬於律法個人，像屬於律法個人，畀我好得着屬於律法個人；

·21 teh m leh-fæh-keh nying, ziu ziang m leh-fæh, peh ngô hao teh-djôh m leh-fæh-keh nying. Ngô bing feh-z ze Zông-ti min-zin m leh-fæh, z i Kyi-toh-keh leh-fæh.

> 21 搭無律法個人，就像無律法，畀我好得着無律法個人。我並弗是在上帝面前無律法，是依基督個律法。

·22 Ngô teh nyün-ziah nying, ziang nyün-ziah nying, peh ngô hao teh-djôh nyün-ziah-keh nying: teh cong-nying, ge-he tsa-sang, ngô yiang-yiang ah z tsa-sang, peh ngô tao-kyiah hao kyiu kyi-ke nying.

> 22 我搭軟弱人，像軟弱人，畀我好得着軟弱個人：搭衆人，渠許怎生，我樣樣也是怎生，畀我到腳好救幾個人。

·23 Ngô t'ih tso-fæh z yü foh-ing, peh ngô hao jü-de teh-djôh foh-ing-keh hao-c'ü.

> 23 我{剔}做法是爲福音，畀我好聚隊得着福音個好處。

·24 Ky'i feh hyiao-teh ze kao-dziang se diao cü-ts tu z-t'ih diao, tsih-yiu ih-ke teh-djôh sông? Ng-he ing-ke t'ih diao-fæh, peh ng-he hao teh-djôh.

> 24 豈弗曉得在校場賽趒主子都是{剔}趒，只有一個得着賞？爾許應該{剔}趒法，畀爾許好得着。

·25 Væn-pah se peng-z cü-ts z yiang-yiang liu-sing. Ge-he t'ih tso-fæh, z siang teh-djôh ih-ting iao wa-gao-keh kwön-min; ngô-he, z siang ih-ting fe wa-keh.

> 25 凡百賽本事主子是樣樣留心。渠許{剔}做法，是想得着一頂要壞爻個冠冕；我許，是想一頂{=弗會}壞個。

·26 Su-i ngô ze-teh diao, feh-z ziang m-su; ngô ze-teh tang gyün-deo, ah feh-z tang ze k'ong-cong:

> 26 所以我在{搭}趒，弗是像無數；我在{搭}打拳頭，也弗是打在空中：

·27 ngô æh-lao z-keh kyi-sing, ping-ts'ia ngang-æh ge tso nu-boh: sang-teh foh-ing yi-kying djün peh bih-nying, ngô z-kyi fæn-cün bi t'ih-c'ih.

> 27 我壓牢自個{己}身，幷且硬押渠做奴僕：省得福音已經傳畀別人，我自己反轉被踢出。


## 1 K. 10.

> 1 K. 10.

**_1 Yi-seh-lih nying su tso z kying-ka ngô-he, feh iao 'ôh ge-keh yiang. 14 Ngô-he iao li-yün ngeo-ziang. 21 Ngô-he feh-k'o peh Cü-keh yin-zih tso ôh-kyü-keh yin-zih: 24 ing-ke wa-sön bih-nying-keh hao-c'ü, sang-teh pa pæn-tih-keh meh-z ze ge min-zin._**

> **_1 以色列人所做是警戒我許，弗要學渠個樣。14 我許要離遠偶像。21 我許弗可畀主個筵席{佐}惡鬼個筵席：24 應該划算別人個好處，省得擺扳跌個物事在渠面前。_**

·1 Hyüong-di, ngô feh iao ng-he feh ming-bah, ngô-he tsu-tsong tu ze yüing-keh 'ô-min; tu kying-ku he-keh cong-yiang;

> 1 兄弟，我弗要爾許弗明白，我許祖宗都在雲個下面；都經過海個中央；

·2 tu ze yüing-li teh he-li ziu Mo-si-keh si-li;

> 2 都在雲裏搭海裏受摩西個洗禮；

·3 tu ky'üoh tso-yiang joh-ü ling-keh k'eo-liang;

> 3 都喫{佐}樣屬於靈個口糧；

·4 tu hæh tso-yiang joh-ü ling-keh shü: ing-yü tu hæh su keng ge-keh joh-ü ling jong ngæn-zih liu-c'ih-keh shü: keh bön-zih ziu-z Kyi-toh.

> 4 都喝{佐}樣屬於靈個水：因爲都喝所跟渠個屬於靈從巖石流出個水：箇磐石就是基督。

·5 Dæn-z ze ge-he cong-yiang Zông-ti feh cong-i hyü-to nying: ze hông-yia djü-mih ge.

> 5 但是在渠許中央上帝弗中意許多人：在荒野除滅渠。

·6 Keh z-kön tu z peh ngô-he tso kying-ka, peh ngô-he feh t'ön ôh z-kön, ziang ge-he su t'ön.

> 6 箇事幹都是畀我許做警戒，畀我許弗貪惡事幹，像渠許所貪。

·7 Ng-he ah hyiao pa ngeo-ziang, ziang ge-he cong-yiang yiu-sih nying; ziang yiu sia-lôh, “Pah-sing zo-lôh ky'üoh-hæh, yi nang-ky'i hyi-hyi.” [C.32.6.]

> 7 爾許也{=休要}拜偶像，像渠許中央有些人；像有寫落，“百姓坐落喫喝，又{儜}起嬉嬉。”

·8 Ngô-he yi hyiao tso kæn-ying, ziang ge-he cong-yiang yiu-sih nying tso, ih-nyih nying s nyi-væn sæn-ts'in.

> 8 我許又{=休要}做姦淫，像渠許中央有些人做，一日人死二萬三千。

·9 Ngô-he yi hyiao s-s Kyi-toh, ziang ge-he cong-yiang yiu-sih nying s-s Ge, bi zô sông sing-ming.

> 9 我許又{=休要}試試基督，像渠許中央有些人試試渠，被蛇喪性命。

·10 Ng-he hyiao ün-'eng, ziang ge-he cong-yiang yiu-sih nying ün-'eng, bi ts'ao-mih cü-ts djü-mih.

> 10 爾許{=休要}怨恨，像渠許中央有些人怨恨，被❓滅主子除滅。

·11 Ge-he p'ong-djôh keh ih-ts'ih z-kön, z tso kying-ka: ping-ts'ia sia ze shü iao kao-hyüing ngô-he meh-de z-si-keh nying.

> 11 渠許碰着箇一切事幹，是做警戒：幷且寫在書要教訓我許末代時世個人。

·12 Su-i z-kyi sön gyi-lao cü-ts yüong liu-sing min-teh tih-tao.

> 12 所以自己算徛牢主子用留心免得跌倒。

·13 Ng-he su p'ong-djôh-keh s-lin tu z bing-zông z-kön: Zông-ti z sing-zih, Ge tsong fe peh ng-he ku-yü lih-liang ziu s-lin; s-lin z-'eo tsong we k'e ih-diao c'ih-lu, peh ng-he neng-keo tông-teh-lao.

> 13 爾許所碰着個試煉都是平常事幹：上帝是信實，渠總{=弗會}畀爾許過于力量受試煉；試煉時候總會開一條出路，畀爾許能夠當得牢。

·14 Su-i, ngô ts'ing-e-keh hyüong-di, yüong dao-bi pa ngeo-ziang z-kön.

> 14 所以，我親愛個兄弟，用逃避拜偶像事幹。

·15 Ngô ziang teh ts'ong-ming cü-ts kông; ngô su kông ng hao k'ao-kyiu.

> 15 我像搭聰明主子講；我所講爾好考究。

·16 Ngô-he su coh-foh foh-ky'i-keh pe, ky'i feh-z Kyi-toh-keh hyüih ngô-he yiu-veng? Ngô-he su p'ah-k'e-keh ping, ky'i feh-z Kyi-toh-keh kyi-sing ngô-he yiu-veng?

> 16 我許所祝福福氣個杯，豈弗是基督個血我許有份？我許所𤖼開個餅，豈弗是基督個{己}身我許有份？

·17 Ngô-he hyü-to nying z ih-ke ping, ih-ke kyi-sing; ing-yü tu feng ky'üoh keh ih-ke ping.

> 17 我許許多人是一個餅，一個{己}身；因爲都分喫箇一個餅。

·18 Mông keh-sih tsiao nyüoh-sing tso Yi-seh-lih nying: ge-he ky'üoh tsi-veh cü-ts teh tsi-dæn ky'i feh-z yiu-veng?

> 18 望箇些照肉身做以色列人：渠許喫祭物主子搭祭壇豈弗是有份？

·19 Ngô tsa kông-fæh? Kông ngeo-ziang sön zah-m? 'oh-tsia ngeo-ziang-keh tsi-veh sön zah-m?

> 19 我怎講法？講偶像算甚麼？或者偶像個祭物算甚麼？

·20 Ngô kông bih-koh nying su tsi-keh, “z tsi ôh-kyü, feh-z tsi Zông-ti:” [Sm.32.17.] ngô ah feh iao ng-he teh keh-sih ôh-kyü yiu-veng.

> 20 我講別國人所祭個，“是祭惡鬼，弗是祭上帝：”我也弗要爾許搭箇些惡鬼有份。

·21 Ng-he feh neng hæh Cü-keh pe, yi hæh ôh-kyü-keh pe, feh neng ky'üoh Cü-keh yin-zih, yi ky'üoh ôh-kyü-keh yin-zih.

> 21 爾許弗能喝主個杯，又喝惡鬼個杯，弗能喫主個筵席，又喫惡鬼個筵席。

·22 Ngô-he kyih-dong Cü-keh nu-ky'i feh? ngô-he pi Ge wæ-yiu neng-kön feh?

> 22 我許激動主個怒氣弗？我許比渠還有能幹弗？

·23 NGÔ yiang-yiang z-kön hao tso, tsih-z feh neng tu yiu ih. Ngô yiang-yiang z-kön hao tso, tsih-z feh neng tu zing-ziu teh-'ang.

> 23 我樣樣事幹好做，只是弗能都有益。我樣樣事幹好做，只是弗能都成就德行。

·24 M-yiu nying hao siang z-keh hao-c'ü, kôh-nying iao siang bih-nying-keh hao-c'ü.

> 24 無有人好想自個好處，各人要想別人個好處。

·25 Væn-pah ze z-dziang ma-keh meh-z, ng-he tu hao ky'üoh; hyiao meng ge ts-si, sang-teh sông liang-sing;

> 25 凡百在市場賣個物事，爾許都好喫；{=休要}問渠仔細，省得傷良心；

·26 ing-yü “t'in-'ô teh ge li-min-keh væn-veh tu z CÜ-KE.” [S.24.1.]

> 26 因爲“天下搭渠裏面個萬物都是主個。”

·27 Ziah yiu feh siang-sing cü-ts ts'ing ng-he, ng-he ziah cong-i k'e; væn-pah pa ze ng-he min-zin tu hao ky'üoh, hyiao meng ge ts-si, sang-teh sông liang-sing.

> 27 若有弗相信主子請爾許，爾許若中意去；凡百拜在爾許面前都好喫，{=休要}問渠仔細，省得傷良心。

·28 Ziah yiu nying teh ng kông, “Keh-z tsi ngeo-ziang-ku;” yü ts-tin cü-ts, ah yü sông liang-sing, hyiao ky'üoh ge: ing-yü “t'in-'ô teh ge li-min-keh væn-veh tu z CÜ-KE.” [S.24.1.]

> 28 若有人搭爾講，“箇是祭偶像過；”爲指點主子，也爲傷良心，{=休要}喫渠：因爲“天下搭渠裏面個萬物都是主個。”

·29 Ngô kông liang-sing, feh-z ng-z-ke, z ge-keh liang-sing; ing-yü ngô-keh z yiu z ze tsa-sang bi bih-nying-keh liang-sing bin-leng?

> 29 我講良心，弗是爾自個，是渠個良心；因爲我個自由自在怎生被別人個良心辯論？

·30 Ngô kyi-zin k'ao-djôh eng-yü ky'üoh, yü ngô kön-zia-keh meh-z tsa-sang iao bi bih-nying hyü-pông?

> 30 我既然靠着恩惠喫，爲我感謝個物事怎生要被別人毀謗？

·31 Su-i, ng-he feh-leng ky'üoh, feh-leng hæh, feh-leng tso zah-m, tu ing-ke yü Zông-ti-keh yüong-wa tso.

> 31 所以，爾許弗論喫，弗論喝，弗論做甚麼，都應該爲上帝個榮華做。

·32 Wæ-z Yiu-t'a nying, 'oh-tsia Hyi-læh nying, 'oh-tsia Zông-ti-keh kao-we; hyiao peh pæn-tih-keh meh-z pa ze ge min-zin:

> 32 還是猶太人，或者希臘人，或者上帝個教會；{=休要}畀扳跌個物事擺在渠面前：

·33 ziang ngô su tso væn-pah z-kön, iao peh væn-pah nying cong-i, feh siang z-keh hao-c'ü, z siang hyü-to nying-keh hao-c'ü, peh ge-he hao teh kyiu.

> 33 像我所做凡百事幹，要畀凡百人中意，弗想自個好處，是想許多人個好處，畀渠許好得救。


## 1 K. 11.

> 1 K. 11.

**_1 Pao-lo tsah-væh ge, ing-yü ge jü-zih z-'eo, 4 yiu nön-nying tsô-ke deo tso tao-kao, 6 nyü-nying vong tsô-ke deo tso tao-kao, 17 yi yü ge-keh jü-we su-zông feh-z yiu hao-c'ü, fæn-cün yiu 'e, 21 ziu-z kôh-nying ky'üoh z-keh meh-z ky'ing-mæn Cü-keh væn-ts'æn._**

> **_1 保羅責罰渠，因爲渠聚集時候，4 有男人遮蓋頭做禱告，6 女人朆遮蓋頭做禱告，17 又諭渠個聚會素常弗是有好處，反轉有害，21 就是各人喫自個物事輕慢主個晚餐。_**

·1 Ng-he iao 'ôh ngô-keh yiang, ziang ngô 'ôh Kyi-toh-keh yiang.

> 1 爾許要學我個樣，像我學基督個樣。

·2 HYÜONG-DI, ngô ts'ing-tsæn ng-he, ing-yü yiang-yiang z-kön kyi-teh ngô, ping-ts'ia pao-siu keh kwe-kyü, tsiao ngô su djün-ziu peh ng-he.

> 2 兄弟，我稱讚爾許，因爲樣樣事幹記得我，幷且保守箇規矩，照我所傳授畀爾許。

·3 Dæn-z ngô iao ng-he hyiao-teh, væn-pah nön-keh deo z Kyi-toh; nyü-keh deo z nön; Kyi-toh-keh deo z Zông-ti.

> 3 但是我要爾許曉得，凡百男個頭是基督；女個頭是男；基督個頭是上帝。

·4 Væn-pah nön-nying, 'oh-tsia tso tao-kao, 'oh-tsia kông sin-ts shih-wa z-'eo tsô-ke deo, z 'e ge-keh deo tao-me:

> 4 凡百男人，或者做禱告，或者講先知說話時候遮蓋頭，是害渠個頭倒楣：

·5 væn-pah nyü-nying, 'oh-tsia tso tao-kao 'oh-tsia kông sin-ts shih-wa z-'eo vong tsô-ke deo, ah z 'e ge-keh deo tao-me: z teh t'i deo-fæh-keh nyü-nying ih-yiang.

> 5 凡百女人，或者做禱告或者講先知說話時候朆遮蓋頭，也是害渠個頭倒楣：是搭剃頭髮個女人一樣。

·6 Nyü-nying feh tsô-ke, feh-jü tsin-gao deo-fæh: ziah-z nyü-nying 'oh tsin 'oh t'i ge deo-fæh sön 'ôh-nying-siang, ing-ke tsô-ke.

> 6 女人弗遮蓋，弗如剪爻頭髮：若是女人或剪或剃渠頭髮算惡人相，應該遮蓋。

·7 Nön feh ing-ke tsô-ke ge deo, ing-yü ge z Zông-ti-keh væn-ts teh yüong-wa: tsih-yiu nyü-nying z nön-keh yüong-wa.

> 7 男弗應該遮蓋渠頭，因爲渠是上帝個范子搭榮華：只有女人是男個榮華。

·8 Ing-yü nön feh-z c'ih-ü nyü; z nyü c'ih-ü nön:

> 8 因爲男弗是出於女；是女出於男：

·9 wæ-yiu nön feh-z yü nyü zao-c'ih-le; z nyü yü nön:

> 9 還有男弗是爲女造出來；是女爲男：

·10 su-i, nyü-nying yü keh-sih t'in-s, ing-ke yiu siu-p'ô ta ze deo-zông.

> 10 所以，女人爲箇些天使，應該有手帕帶在頭上。

·11 Dæn-z ze-ü Cü, nyü feh-z m-yiu nön, nön ah feh-z m-yiu nyü:

> 11 但是在於主，女弗是無有男，男也弗是無有女：

·12 ing-yü ziang nyü c'ih-ü nön, nön ah c'ih-ü nyü; dæn-z ih-ts'ih tu z c'ih-ü Zông-ti.

> 12 因爲像女出於男，男也出於女；但是一切都是出於上帝。

·13 Ng-he z-kyi hao s-ts'eng: nyü-nying feh tsô-ke ge deo tao-kao Zông-ti, z 'eh-li feh?

> 13 爾許自己好思忖：女人弗遮蓋渠頭禱告上帝，是合理弗？

·14 Ziu-z z-zin-keh li-su ky'i feh-z kao ng-he, nön ziah yiu dziang deo-fæh, z ge tao-me?

> 14 就是自然個禮數豈弗是教爾許，男若有長頭髮，是渠倒楣？

·15 nyü ziah yiu dziang deo-fæh, z ge yüong-wa: ing-yü ge-keh deo-fæh s-peh ge z tông tsô-ke-keh meh-z.

> 15 女若有長頭髮，是渠榮華：因爲渠個頭髮賜畀渠是當遮蓋個物事。

·16 Ziah yiu nying iao bin-pôh, ing-ke hyiao-teh ngô-he m-yiu keh kwe-kyü, Zông-ti-keh cong kao-we ah m-yiu.

> 16 若有人要辯駁，應該曉得我許無有箇規矩，上帝個衆教會也無有。

·17 NGÔ yin-ze feng-fu ng keh z-kön, feh-z ts'ing-tsæn ng, ing-yü ng-he jü-we feh-z yiu hao-c'ü, fæn-cün yiu 'e.

> 17 我現在吩咐爾箇事幹，弗是稱讚爾，因爲爾許聚會弗是有好處，反轉有害。

·18 Di-ih, ng-he ze kao-we-li jü-zih, ngô t'ing-djôh ng-he cong-yiang yiu feng-tsang; ngô yiu kyi-feng siang-sing ge.

> 18 第一，爾許在教會裏聚集，我聽着爾許中央有分爭；我有幾分相信渠。

·19 Ze ng-he cong-yiang feng-k'e kyih-tông z-kön ah pih-ding yiu, peh tsing-sing cü-ts hao ze ng-he cong-yiang ming-ming hyin-c'ih.

> 19 在爾許中央分開結黨事幹也必定有，畀真心主子好在爾許中央明明顯出。

·20 Ng-he jü-zih, feh neng ky'üoh Cü-keh væn-ts'æn:

> 20 爾許聚集，弗能喫主個晚餐：

·21 ing-yü ky'üoh z-'eo kôh-nying ku-sin ky'üoh z-keh meh-z; du-hæh ah yiu, ky'üoh-cü ah yiu.

> 21 因爲喫時候各人過先喫自個物事；肚{瞎}也有，喫醉也有。

·22 Ng-he m-yiu u-li hao ky'üoh, hao hæh feh? Wæ-z k'ön-ky'ing Zông-ti-keh kao-we, peh keh-sih m-yiu cü-ts 'ôh-nying-siang feh? Ngô tsa kông-fæh? keh z-kön ngô hao ts'ing-tsæn ng-he feh? Z ts'ing-tsæn-feh-le.

> 22 爾許無有{烏}裏好喫，好喝弗？還是看輕上帝個教會，畀箇些無有主子惡人相弗？我怎講法？箇事幹我好稱讚爾許弗？是稱讚弗來。

·23 Ing-yü Ngô jong Cü tsih-ziu keh shih-wa, ah yi-kying djün-ziu peh ng-he; ziu-z kông Cü Yia-su, bi ma keh yia, do ping,

> 23 因爲我從主接受箇說話，也已經傳授畀爾許；就是講主耶穌，被賣箇夜，馱餅，

·24 coh-zia-ku, p'ah-k'e, kông, “Ng-he do ge ky'üoh, keh z Ngô-keh kyi-sing, yü ng-he p'ah-k'e: ng-he ing-ke t'ih tso, iao kyi-nyin Ngô.”

> 24 祝謝過，𤖼開，講，“爾許馱渠喫，箇是我個{己}身，爲爾許𤖼開：爾許應該{剔}做，要記念我。”

·25 Ky'üoh-ku ts-'eo, yi do keh pe, kông, “Keh pe z sing-iah, k'ao-djôh Ngô-keh hyüih sih-lih: ng-he jü-bin kyi-z ky'üoh ge, ing-ke t'ih tso iao kyi-nyin Ngô.”

> 25 喫過之後，又馱箇杯，講，“箇杯是新約，靠着我個血設立：爾許隨便幾時喫渠，應該{剔}做要記念我。”

·26 Ing-yü ng-he jü-bin kyi-z ky'üoh keh ping, hæh keh pe, z piao-ming Cü-keh s, dzih tao Ge tse-le z-'eo.

> 26 因爲爾許隨便幾時喫箇餅，喝箇杯，是表明主個死，直到渠再來時候。

·27 Su-i væn-pah feh 'eh-li ky'üoh Cü-keh ping hæh Cü-keh pe, ziu-z væn-djôh Cü-keh kyi-sing teh hyüih.

> 27 所以凡百弗合理喫主個餅喝主個杯，就是犯着主個{己}身搭血。

·28 Nying ing-ke z dzô-ts'æh z; ziu hao ky'üoh keh ping, hæh keh pe.

> 28 人應該自查察自；就好喫箇餅，喝箇杯。

·29 Feh 'eh-li ky'üoh hæh cü-ts, z ky'üoh hæh z-keh ze, ing-yü bin-feh-c'ih Cü-keh kyi-sing.

> 29 弗合理喫喝主子，是喫喝自個罪，因爲辨弗出主個{己}身。

·30 Yü-ts ng-he cong-yiang yiu hyü-to nyün-ziah sang-bing, wæ-yiu kw'eng-k'e ah feh siao.

> 30 爲之爾許中央有許多軟弱生病，還有睏去也弗少。

·31 Ngô-he ziah z p'ön-tön z, fe bi p'ön-tön:

> 31 我許若自判斷自，{=弗會}被判斷：

·32 dæn-z bi p'ön-tön z-'eo, z ziu Cü-keh tsah-væh, min-teh ngô-he teh si-zông nying ju-de ding-ze.

> 32 但是被判斷時候，是受主個責罰，免得我許搭世上人聚隊定罪。

·33 Su-i, ngô hyüong-di, ng-he jü-we ky'üoh z-'eo, yüong jü-de teng-kyi.

> 33 所以，我兄弟，爾許聚會喫時候，用聚隊等{記}。

·34 Ziah yiu du-hæh-keh nying, ing-ke ze z-kyi u-li ky'üoh; peh ng-he jü-zih fe ding-ze. Gyi-yü z-kön, teng ngô le z-'eo we feng-fu ng-he.

> 34 若有肚{瞎}個人，應該在自己{烏}裏喫；畀爾許聚集{=弗會}定罪。其餘事幹，等我來時候會吩咐爾許。


## 1 K. 12.

> 1 K. 12.

**_1 Sing-Ling-keh eng-s, 4 yiu kôh-yiang, 7 tsih-z tu yiu hao-c'ü. 8 Jü Sing-Ling-keh ts-i feng peh kôh-nying: 12 ziang ngô-he-keh kyi-sing z ih-ke, yi yiu hyü-to ts-t'i, tu z lin-lao; 27 Kyi-toh-keh kyi-sing ah yiu hyü-to ts-t'i, ziu-z siang-sing cü-ts._**

> **_1 聖靈個恩賜，4 有各樣，7 只是都有好處。8 隨聖靈個旨意分畀各人：12 像我許個{己}身是一個，又有許多肢體，都是連牢；27 基督個{己}身也有許多肢體，就是相信主子。_**

·1 HYÜONG-DI, kông-tao Sing-Ling-keh eng-s, ngô feh iao ng-he feh ming-bah.

> 1 兄弟，講到聖靈個恩賜，我弗要爾許弗明白。

·2 Ng-he hyiao-teh z-kyi peng-le z bih-koh nying, jü nying ying-yiu ng-he, voh-z fe k'e-k'eo-keh ngeo-ziang.

> 2 爾許曉得自己本來是別國人，隨人引誘爾許，服事{=弗會}開口個偶像。

·3 Su-i ngô teh ng-he kông, M-yiu nying ze-ü Zông-ti-keh Ling we kông Yia-su z bi tsiu-mô; ah m-yiu nying, feh ze-ü Sing-Ling, neng-keo kông Yia-su z Cü.

> 3 所以我搭爾許講，無有人在於上帝個靈會講耶穌是被咒罵；也無有人，弗在於聖靈，能夠講耶穌是主。

·4 Yiu kôh-yiang eng-s, tsih-yiu ih-ke Ling.

> 4 有各樣恩賜，只有一個靈。

·5 Yiu kôh-yiang-keh tsih-veng, tsih-yiu ih-yü Cü.

> 5 有各樣個職分，只有一位主。

·6 Yiu kôh-yiang neng-kön, tsih-yiu ih-yü Zông-ti, we tso pah-yiang neng-kön z-kön ze væn-pah nying ts-cong.

> 6 有各樣能幹，只有一位上帝，會做百樣能幹事幹在凡百人之中。

·7 Dæn-z s-peh kôh-nying yiu Sing-Ling ze ge sing-zông hyin-c'ih, z yü cong-nying yiu-ih.

> 7 但是賜畀各人有聖靈在渠身上顯出，是爲衆人有益。

·8 Ih-ke nying yiu Sing-Ling s-peh ge we kông ts'ong-ming shih-wa; yiu ih-ke nying s-peh ge we kông yiu ts-sih shih-wa, ah z tsiao keh-yü Sing-Ling:

> 8 一個人有聖靈賜畀渠會講聰明說話；有一個人賜畀渠會講有知識說話，也是照箇位聖靈：

·9 yiu ih-ke nying s-peh ge siang-sing-keh sing, ah z ze-ü keh-yü Sing-Ling; yiu ih-ke nying s-peh ge i-bing-keh eng-s, ah ze-ü keh-yü Sing-Ling;

> 9 有一個人賜畀渠相信個心，也是在於箇位聖靈；有一個人賜畀渠醫病個恩賜，也在於箇位聖靈；

·10 yiu ih-ke nying s-peh ge tso gyi-z-keh neng-kön; yiu ih-ke nying s-peh ge we kông sin-ts shih-wa; yiu ih-ke nying s-peh ge we bin-pih keh-sih ling: yiu ih-ke nying s-peh ge we kông bih-c'ü t'u-wa; yiu ih-ke nying s-peh ge we fæn bih-c'ü t'u-wa:

> 10 有一個人賜畀渠做奇事個能幹；有一個人賜畀渠會講先知說話；有一個人賜畀渠會辨別箇些靈：有一個人賜畀渠會講別處土話；有一個人賜畀渠會翻別處土話：

·11 dæn-z keh-sih pah-yiang neng-kön tu z keh doh-ih-yü Sing-Ling su tso, jü Z-keh ts-i feng peh kôh-nying.

> 11 但是箇些百樣能幹都是箇獨一位聖靈所做，隨自個旨意分畀各人。

·12 Ziang kyi-sing z ih-ke, yiu hyü-to ts-t'i, keh ih-ke sing-zông-keh ts-t'i, shü-tsih to, tu z ih-ke kyi-sing; Kyi-toh ah z keh-yiang-ts.

> 12 像{己}身是一個，有許多肢體，箇一個身上個肢體，雖只多，都是一個{己}身；基督也是箇樣子。

·13 Ing-yü ngô-he cong-nying, feh-leng Yiu-t'a nying Hyi-læh nying, feh-leng nu-boh feh-z nu-boh; tu jong ih-ke Sing-Ling ziu si-li tso ih-ke kyi-sing; ping-ts'ia tu hæh ih-ke Sing-Ling.

> 13 因爲我許衆人，弗論猶太人希臘人，弗論奴僕弗是奴僕；都從一個聖靈受洗禮做一個{己}身；幷且都喝一個聖靈。

·14 Wæ-yiu kyi-sing fi-tæn ih-ke ts-t'i, z yiu hyü-to.

> 14 還有{己}身非單一個肢體，是有許多。

·15 Ziah-z kyiah kông, “Ngô feh-z siu, su-i feh joh-ü kyi-sing;” yü-ts ziu feh joh-ü kyi-sing feh?

> 15 若是腳講，“我弗是手，所以弗屬於{己}身；”爲之就弗屬於{己}身弗？

·16 Ziah-z ng-tô kông, “Ngô feh-z ngæn, su-i feh joh-ü kyi-sing;” yü-ts ziu feh joh-ü kyi-sing feh?

> 16 若是耳朵講，“我弗是眼，所以弗屬於{己}身；”爲之就弗屬於{己}身弗？

·17 Ziah mön-sing tu z ngæn, 'ah-yi we t'ing? ziah tu z ng-tô, 'ah-yi we hyüong?

> 17 若滿身都是眼，{何}{裏}會聽？若都是耳朵，{何}{裏}會嗅？

·18 Dæn-z Zông-ti yi-kying tsiao Z-keh ts-i peh ts-t'i yiang-yiang ön-ba ze kyi-sing.

> 18 但是上帝已經照自個旨意畀肢體樣樣安排在{己}身。

·19 Ziah-z tu tso-yiang ts-t'i, kyi-sing ze 'ah-yi?

> 19 若是都{佐}樣肢體，{己}身在{何}{裏}？

·20 Yin-ze ts-t'i yiu hyü-to, kyi-sing tsih-yiu ih-ke.

> 20 現在肢體有許多，{己}身只有一個。

·21 Ngæn feh neng teh siu kông, “Ngô feh iao ng:” deo ah feh neng teh kyiah kông, “Ngô feh iao ng.”

> 21 眼弗能搭手講，“我弗要爾：”頭也弗能搭腳講，“我弗要爾。”

·22 Mông sing-zông nyün-ziah-keh ts-t'i, kah-nga yiu yüong-dziang:

> 22 望身上軟弱個肢體，格外有用場：

·23 mông sing-zông m t'i-min-keh ts-t'i, ngô-he kah-nga kô t'i-min peh ge; ngô-he pi-zin su-ze yiu kah-nga kyü-djong;

> 23 望身上無體面個肢體，我許格外加體面畀渠；我許卑賤所在有格外貴重；

·24 ngô-he kyü-djong su-ze, feh yüong tang-pæn ge: Zông-ti z diao-yüing p'e-teh sing-t'i; yiu feh coh-keh ts-t'i, kah-nga s-peh ge t'i-min:

> 24 我許貴重所在，弗用打扮渠：上帝是調勻配搭身體；有弗足個肢體，格外賜畀渠體面：

·25 peh sing-zông m-kao hao feng-tsang; ts-t'i we jü-de tsiao-ku.

> 25 畀身上無告好分爭；肢體會聚隊照顧。

·26 Ziah-z ih-ke ts-t'i ky'üoh-k'u, ts-t'i tu jü-de ky'üoh-k'u: ih-ke ts-t'i yiu t'i-min, ts-t'i tu jü-de kw'a-weh.

> 26 若是一個肢體喫苦，肢體都聚隊喫苦：一個肢體有體面，肢體都聚隊快活。

·27 Yin-ze ng-he z Kyi-toh-keh kyi-sing, kôh-nying tso Ge-keh ts-t'i.

> 27 現在爾許是基督個{己}身，各人做渠個肢體。

·28 Zông-ti ze kao-we-li su sih-lih-keh nying, di-ih s-du, di-nyi sin-ts-nying, di-sæn kao-s, wæ-yiu tso gyi-z, i-bing-keh eng-s, pông-siu, bæn-z, teh kông bih-c'ü t'u-wa-keh.

> 28 上帝在教會裏所設立個人，第一使徒，第二先知人，第三教師，還有做奇事，醫病個恩賜，幫手，辦事，搭講別處土話個。

·29 Tu z s-du feh? tu z sin-ts-nying feh? tu z kao-s feh? tu we tso gyi-z feh?

> 29 都是使徒弗？都是先知人弗？都是教師弗？都會做奇事弗？

·30 tu yiu i-bing-keh eng-s feh? tu we kông bih-c'ü t'u-wa feh? tu we fæn-yih shih-wa feh?

> 30 都有醫病個恩賜弗？都會講別處土話弗？都會翻譯說話弗？

·31 Ng-he yüong ts'ih-sing siang ting hao-keh eng-s. Ngô wæ-yiu kah-nga hao-keh lu ts-tin ng-he.

> 31 爾許用切心想頂好個恩賜。我還有格外好個路指點爾許。


## 1 K. 13.

> 1 K. 13.

**_1 Kôh-yiang eng-s, shü-tsih z ting hao, ziah m-yiu zing-e z vu-yüong. 4 Zing-e-keh hao c'ü, 13 z pi siang-sing teh sô-mông wæ do._**

> **_1 各樣恩賜，雖只是頂好，若無有仁愛是無用。4 仁愛個好處，13 是比相信搭奢望還大。_**

·1 NGÔ ziah we kông cong-nying teh t'in-s shih-wa, ziah m-yiu zing-e, tsih hao sön ze-teh hyiang-keh dong-ky'i, 'oh-tsia k'ao-keh da-nao.

> 1 我若會講衆人搭天使說話，若無有仁愛，只好算在{搭}響個銅器，或者敲個大鐃。

·2 Ziah neng-keo kông sin-ts shih-wa, we hyiao-teh ih-ts'ih ao-miao z-kön teh ih-ts'ih ts-sih; yiu zih-feng siang-sing, zing-ts peh sæn yi-ku, ziah m-yiu zing-e, ngô z feh cong-yüong.

> 2 若能夠講先知說話，會曉得一切奧妙事幹搭一切知識；有十分相信，甚至畀山移過，若無有仁愛，我是弗中用。

·3 Ngô ziah we peh su-yiu kô-s tsiu-tsi gyüong-nying, we sô-c'ih kyi-sing peh ho dziah-s, ziah m-yiu zing-e, yü ngô z vu-ih.

> 3 我若會畀所有家私賙濟窮人，會捨出{己}身畀火着死，若無有仁愛，爲我是無益。

·4 Zing-e we ne-sing de nying, hao-sing de bih-ke; zing-e fe tu-gyi; zing-e fe pa-p'ing, fe z tseng z do,

> 4 仁愛會耐心待人，好心待別個；仁愛{=弗會}妒忌；仁愛{=弗會}擺品，{=弗會}自尊自大，

·5 fe tso m-li z-kön, fe t'ön-du z-keh hao-c'ü, fe ih-z dong-nu, feh kyi-nyin nying-keh ôh-z;

> 5 {=弗會}做無禮事幹，{=弗會}貪圖自個好處，{=弗會}一時動怒，弗記念人個惡事；

·6 fe cong-i feh kong-nyi, tsong cong-i tsing li;

> 6 {=弗會}中意弗公義，總中意真理；

·7 we yiang-yiang kw'ön-shü, yiang-yiang siang-sing, yiang-yiang sô-mông, yiang-yiang zing-ne.

> 7 會樣樣寬恕，樣樣相信，樣樣奢望，樣樣忍耐。

·8 Zing-e üong feh fi-gao: ziah-z sin-ts shih-wa, we fi-gao; ziah-z bih-c'ü t'u-wa, we hyih-tsôh; ziah-z ts-sih, ah we fi-gao.

> 8 仁愛永弗廢爻：若是先知說話，會廢爻；若是別處土話，會歇作；若是知識，也會廢爻。

·9 Ing-yü ngô-he tsih-yiu kyi-feng ts-sih, tsih-yiu kyi-feng sin-ts shih-wa:

> 9 因爲我許只有幾分知識，只有幾分先知說話：

·10 keh jün-bi-keh ih-tao, keh kyi-feng ziu we fi-gao.

> 10 箇全備個一到，箇幾分就會廢爻。

·11 Ngô tso siao-nying z-'eo, ngô shih-wa z siao-nying shih-wa, ngô sing-i z siao-nying sing-i, ngô ts'eng-kong z siao-nying ts'eng-kong; teng-tao zing-nying-tsiang-da, ziu tön-gao siao-nying z-kön.

> 11 我做小人時候，我說話是小人說話，我心意是小人心意，我忖功是小人忖功；等到成人長大，就斷爻小人事幹。

·12 Ngô-he yin-ze kying li-min ing-ing-dong mông-djôh; tao keh z-'eo we te-min mông-djôh: yin-ze ngô tsih-yiu kyi-feng ming-bah; tao keh z-'eo we jün-jün ming-bah, ziang Cü ming-bah ngô.

> 12 我許現在鏡裏面隱隱動望着；到箇時候會對面望着：現在我只有幾分明白；到箇時候會全全明白，像主明白我。

·13 Yin-ze yiu siang-sing, sô-mông, zing-e, keh sæn-yiang dziang ze-teh; gyi-cong z zing-e ting do.

> 13 現在有相信，奢望，仁愛，箇三樣長在{搭}；其中是仁愛頂大。


## 1 K. 14.

> 1 K. 14.

**_1 Kông sin-ts shih-wa hao-jü kông bih-c'ü t'u-wa, 6 yüong ngôh-ky'i pi ge. 12 Kông sin-ts shih-wa teh bih-c'ü t'u-wa tu iao wa-sön bih-nying-keh teh-'ang, 22 ziu-z ge ing-ke-keh kyih-gyüoh. 26 Jü-zih z-'eo ing-ke tsa tso-fæh, 27 tsah-væh ge dzæn. 34 Nyü-nying ze kao-we hyiao k'e k'eo._**

> **_1 講先知說話好如講別處土話，6 用樂器比渠。12 講先知說話搭別處土話都要划算別人個德行，22 就是渠應該個結局。26 聚集時候應該怎做法，27 責罰渠賺。34 女人在教會{=休要}開口。_**

·1 NG-HE yüong cü-gyiu zing-e; ah yüong ts'ih-sing siang Sing-Ling-keh eng-s, ting iao-kying iao ng-he kông sin-ts shih-wa.

> 1 爾許用追求仁愛；也用切心想聖靈個恩賜，頂要緊要爾許講先知說話。

·2 Kông bih-c'ü t'u-wa cü-ts feh-z teh nying kông, z teh Zông-ti kông; ing-yü ge ling-sing shü-tsih kông ao-miao z-kön, m-nying t'ing-teh-le.

> 2 講別處土話主子弗是搭人講，是搭上帝講；因爲渠靈性雖只講奧妙事幹，無人聽得來。

·3 Dæn-z kông sin-ts shih-wa cü-ts z zing-ziu teh-'ang, ky'ün-hwa, teh ön-yü shih-wa, teh nying kông.

> 3 但是講先知說話主子是成就德行，勸化，搭安慰說話，搭人講。

·4 Kông bih-c'ü t'u-wa cü-ts z zing-ziu z-keh teh-'ang; kông sin-ts shih-wa cü-ts z zing-ziu kao-we-keh teh-'ang.

> 4 講別處土話主子是成就自個德行；講先知說話主子是成就教會個德行。

·5 Ngô dæn-nyün ng-he cong-nying tu we kông bih-c'ü t'u-wa, dæn-z kah-nga iao ng-he kông sin-ts shih-wa: ing-yü kông bih-c'ü t'u-wa cü-ts, ziah feh fæn-yih, peh kao-we zing-ziu teh-'ang, wæ-z tso sin-ts-nying do-jü ge.

> 5 我但願爾許衆人都會講別處土話，但是格外要爾許講先知說話：因爲講別處土話主子，若弗翻譯，畀教會成就德行，還是做先知人大如渠。

·6 Hyüong-di, ziah-z ngô tao ng-he su-ze le kông bih-c'ü t'u-wa, feh teh ng-he kông moh-z, 'oh-tsia ts-sih, 'oh-tsia sin-ts shih-wa, 'oh-tsia kao-hyüing shih-wa, yü ng-he yiu zah-m hao-c'ü?

> 6 兄弟，若是我到爾許所在來講別處土話，弗搭爾許講默示，或者知識，或者先知說話，或者教訓說話，爲爾許有甚麼好處？

·7 Ziu-z m ling-ky'i-keh meh-z we fæh-c'ih sing-ing, 'oh-tsia siao, 'oh-tsia gying, ge ziah fæh-c'ih sing-ing m-kao zah-m kôh-ky'iao, tsa hyiao-teh c'ü-c'ih zao-teh ing, dæn-c'ih zao-teh diao?

> 7 就是無靈氣個物事會發出聲音，或者簫，或者琴，渠若發出聲音無告甚麼各❓，怎曉得吹出{唣}{得}音，彈出{唣}{得}調？

·8 Wæ-yiu 'ao-deo ziah feh fæh-c'ih ih-ding-keh sing-ing, kæh-nying we bi-bæn k'e tang-tsiang?

> 8 還有號頭若弗發出一定個聲音，何人會備辦去打仗？

·9 Ng-he ah z-t'ih, k'eo-zih ziah feh kông-c'ih ming-bah shih-wa, tsa hyiao-teh su kông? shih-wa z lôh-k'ong.

> 9 爾許也是{剔}，口舌若弗講出明白說話，怎曉得所講？說話是落空。

·10 Si-zông-keh k'eo-ing yiu hyü-to 'ao-su, ah m-yiu ih-yiang m-yiu i-s.

> 10 世上個口音有許多號數，也無有一樣無有意思。

·11 Ngô ziah feh tong keh k'eo-ing-keh i-s, kông cü-ts sön ngô z nga-koh nying, ngô sön kông cü-ts ah z nga-koh nying.

> 11 我若弗懂箇口音個意思，講主子算我是外國人，我算講主子也是外國人。

·12 Z-t'ih, ng-he kyi-zin ts'ih-sing siang Sing-Ling-keh eng-s, yüong gyiu eng-s kah-nga to, hao zing-ziu kao-we-keh teh-'ang.

> 12 是{剔}，爾許既然切心想聖靈個恩賜，用求恩賜格外多，好成就教會個德行。

·13 Su-i kông bih-c'ü t'u-wa cü-ts ing-ke gyiu Zông-ti peh ge neng-keo fæn-yih.

> 13 所以講別處土話主子應該求上帝畀渠能夠翻譯。

·14 Ngô ziah yüong bih-c'ü t'u-wa tao-kao, ngô ling-sing nyün-z ze-teh tao-kao, tsih-z ngô-keh i-s m-dao-dzing.

> 14 我若用別處土話禱告，我靈性{?原}是在{搭}禱告，只是我個意思無{道}{成}。

·15 Su-i z tsa-sang? Ngô we yüong ling-sing tao-kao, ah we yüong bih-nying ming-bah shih-wa tao-kao, ngô we yüong ling-sing ko-ts'ông, ah we yüong bih-nying ming-bah shih-wa ko-ts'ông.

> 15 所以是怎生？我會用靈性禱告，也會用別人明白說話禱告，我會用靈性歌唱，也會用別人明白說話歌唱。

·16 Feh-zin ng ziah-z ling-sing coh-tsæn Zông-ti, keh feh ming-bah cü-ts kyi-zin feh tong ng-keh shih-wa, ng coh-zia z-'eo ge tsa neng-keo kông ‘Ô-meng’ ?

> 16 弗然爾若是靈性祝讚上帝，箇弗明白主子既然弗懂爾個說話，爾祝謝時候渠怎能夠講‘亞門’？

·17 Ng coh-zia nyün-z hao, tsih-z m-kao hao zing-ziu ge-keh teh-'ang.

> 17 爾祝謝{?原}是好，只是無告好成就渠個德行。

·18 Ngô kön-zia Zông-ti, ngô neng-keo kông bih-c'ü t'u-wa pi ng-he cong-nying wæ to:

> 18 我感謝上帝，我能夠講別處土話比爾許衆人還多：

·19 dæn-z ze kao-we-li kông ts'in-væn kyü bih-c'ü t'u-wa, ngô feh-jü kông s-ng kyü ming-bah shih-wa, hao kao bih-ke.

> 19 但是在教會裏講千萬句別處土話，我弗如講四五句明白說話，好教別個。

·20 Hyüong-di, kông-tao ts'ong-ming hyiao ziang siao-nying: ôh z-kön iao ziang siao-nying, tsih-z ts'ong-ming iao ziang zing-nying-tsiang-da.

> 20 兄弟，講到聰明{=休要}像小人：惡事幹要像小人，只是聰明要像成人長大。

·21 Ze leh-fæh shü yiu sia-lôh, “Cü kông, Ngô 'eo-le we yüong bih-c'ü t'u-wa bih-c'ü k'eo-ing teh keh pah-sing kông; ge-he ning-gyiu feh t'ing Ngô.” [Y.28.11,12.]

> 21 在律法書有寫落，“主講，我後來會用別處土話別處口音搭箇百姓講；渠許仍舊弗聽我。”

·22 Su-i bih-c'ü t'u-wa z tso bing-kyü, feh-z yü siang-sing cü-ts, z yü feh siang-sing cü-ts: kông sin-ts shih-wa z tso bing-kyü, feh-z yü feh siang-sing cü-ts, z yü siang-sing cü-ts.

> 22 所以別處土話是做憑據，弗是爲相信主子，是爲弗相信主子：講先知說話是做憑據，弗是爲弗相信主子，是爲相信主子。

·23 Su-i jün kong-we jü-zih z-'eo, tu ze-teh kông bih-c'ü t'u-wa, ziah yiu feh ming-bah 'oh feh siang-sing cü-ts tsing-le, ky'i feh-z kông ng-he z tin-gao?

> 23 所以全公會聚集時候，都在{搭}講別處土話，若有弗明白或弗相信主子進來，豈弗是講爾許是癲爻？

·24 Dæn-z tu kông sin-ts shih-wa, ziah yiu feh siang-sing 'oh feh ming-bah cü-ts tsing-le, ge we bi cong-nying tsah-væh, bi cong-nying sing-p'ön;

> 24 但是都講先知說話，若有弗相信或弗明白主子進來，渠會被衆人責罰，被衆人審判；

·25 ge sing-li su ing-zông we lu-c'ih; ge ziu we p'oh-lôh pa Zông-ti, kông Zông-ti lao-zih ze ng-he cong-yiang.

> 25 渠心裏所隱藏會露出；渠就會覆落拜上帝，講上帝老實在爾許中央。

·26 Hyüong-di, z tsa-sang? Ng-he jü-zih z-'eo, kôh-nying 'oh-tsia yiu ih-siu s, yiu kao-hyüing, yiu bih-c'ü t'u-wa, yiu moh-z, yiu fæn-yih. Ing-ke yiang-yiang yü zing-ziu teh-'ang.

> 26 兄弟，是怎生？爾許聚集時候，各人或者有一首詩，有教訓，有別處土話，有默示，有翻譯。應該樣樣爲成就德行。

·27 Ziah yiu nying kông bih-c'ü t'u-wa, tsih-yiu liang-ke, ting to sæn-ke, ing-ke ih-ke ih-ke kông; ping-ts'ia iao ih-ke fæn-yih:

> 27 若有人講別處土話，只有兩個，頂多三個，應該一個一個講；幷且要一個翻譯：

·28 ziah m-yiu fæn-yih cü-ts ze-teh, ze kao-we-li hyiao k'e k'eo; tsih hao kông peh z-kyi teh Zông-ti t'ing.

> 28 若無有翻譯主子在{搭}，在教會裏{=休要}開口；只好講畀自己搭上帝聽。

·29 Sin-ts-nying liang-sæn-ke hao kông, gyi-yü hao bin-pih ge shih-wa.

> 29 先知人兩三個好講，其餘好辨別渠說話。

·30 Ziah yiu ih-ke zo ze wang-pin teh-djôh moh-z, keh sin kông-keh ing-ke feh hyiang.

> 30 若有一個坐在橫邊得着默示，箇先講個應該弗響。

·31 Ing-yü ng-he tu hao ke-tang-ke kông sin-ts shih-wa, peh cong-nying 'ôh dao-li, teh-djôh ön-yü;

> 31 因爲爾許都好個打個講先知說話，畀衆人學道理，得着安慰；

·32 sin-ts-nying-keh ling tsong z voh sin-ts-nying;

> 32 先知人個靈總是服先知人；

·33 ing-yü Zông-ti feh-z peh nying lön tso, z peh ge 'o-moh; ziang ze sing-du-keh cong kao-we.

> 33 因爲上帝弗是畀人亂做，是畀渠和睦；像在聖徒個衆教會。

·34 Ng-he-keh nyü-nying ze kao-we-li hyiao k'e k'eo: ing-yü feh hyü ge-he kông; tsong iao ge-he jing-voh, ziang leh-fæh su kông.

> 34 爾許個女人在教會裏{=休要}開口：因爲弗許渠許講；總要渠許順服，像律法所講。

·35 Ziah iao hyiao-teh zah-m, hao ze u-li meng ge z-keh dziang-fu: ing-yü nyü-nying ze kao-we-li kông z 'ôh-nying-siang.

> 35 若要曉得甚麼，好在{烏}裏問渠自個丈夫：因爲女人在教會裏講是惡人相。

·36 Zông-ti-keh dao-li z jong ng-he c'ih-le feh? tæn-tsih ling-djôh ng-he feh?

> 36 上帝個道理是從爾許出來弗？單只臨着爾許弗？

·37 Ziah yiu nying z-kyi sön sin-ts-nying, 'oh-tsia joh-ü ling cü-ts, ing-ke sih-teh ngô su sia peh ng-he-keh shih-wa, tu z Cü-keh feng-fu.

> 37 若有人自己算先知人，或者屬於靈主子，應該識得我所寫畀爾許個說話，都是主個吩咐。

·38 Ziah yiu feh sih-teh cü-ts, jü ge feh sih.

> 38 若有弗識得主子，隨渠弗識。

·39 Su-i, hyüong-di, iao ts'ih-sing siang kông sin-ts shih-wa; kông bih-c'ü t'u-wa, ah feh yüong kying ge.

> 39 所以，兄弟，要切心想講先知說話；講別處土話，也弗用禁渠。

·40 Yiang-yiang z-kön iao 'eh-li a-ts'-jü tso.

> 40 樣樣事幹要合理挨次序做。


## 1 K. 15.

> 1 K. 15.

**_3 Pao-lo yüong Yia-su weh-cün-le tso bing-kyü ngô-he ah we weh-cün-le, pæn-pôh kông m-yiu weh-cün-le cü-ts. 21 Weh-cün-le-keh hao-c'ü, 35 weh-cün-le z-'eo iao zao væn-ts, 51 Yia-su tse-le z-'eo, siang-sing cü-ts we ke-yiang._**

> **_3 保羅用耶穌活轉來做憑據我許也會活轉來，扳駁講無有活轉來主子。21 活轉來個好處，35 活轉來時候要{唣}范子，51 耶穌再來時候，相信主子會改樣。_**

·1 HYÜONG-DI, ngô su djün peh ng-he-keh foh-ing yin-ze di-sing ng-he; ziu-z ng-he su tsih-ziu, ze-ü ge gyi-lao,

> 1 兄弟，我所傳畀爾許個福音現在提醒爾許；就是爾許所接受，在於渠徛牢，

·2 ng-he z k'ao-djôh ge teh kyiu, ziah-z pao-siu su djün peh ng-he-keh foh-ing, feh-zin ng-he z bah-lôh siang-sing.

> 2 爾許是靠着渠得救，若是保守所傳畀爾許個福音，弗然爾許是白落相信。

·3 Ngô di-ih djün-ziu ng-he z ngô-z su tsih-ziu, ziu-z Kyi-toh yü ngô-he ze s-gao, tsiao Sing-shü su kông;

> 3 我第一傳授爾許是我自所接受，就是基督爲我許罪死爻，照聖書所講；

·4 tsông-gao; di-sæn nyih tse weh-cün-le tsiao Sing-shü su kông;

> 4 葬爻；第三日再活轉來照聖書所講；

·5 yin-c'ih peh Kyi-fæh; 'eo-deo yin-c'ih peh zih-nyi s-du;

> 5 現出畀磯法；後頭現出畀十二使徒；

·6 tse 'eo-deo yin-c'ih peh ng-pah-to hyüong-di tso z-'eo, gyi-cong yiu-sih kw'eng-k'e, yiu ih-do-pön wæ ze-teh;

> 6 再後頭現出畀五百多兄弟{佐}時候，其中有些睏去，有一大半還在{搭}；

·7 wæ-yiu yin-c'ih peh Ngô-kôh; tse yin-c'ih peh cong s-du;

> 7 還有現出畀雅各；再現出畀衆使徒；

·8 ting lôh-kyiah yin-c'ih peh ngô, ziang nyüih-veng feh coh sang-c'ih cü-ts.

> 8 頂落腳現出畀我，像月份弗足生出主子。

·9 Ngô z s-du li-min ting siao, yü pih-næn Zông-ti kao-we feh ing-ke ts'ing-hwu s-du.

> 9 我是使徒裏面頂小，爲逼難上帝教會弗應該稱呼使徒。

·10 Dæn-z mong Zông-ti-keh eng-yü ngô yin-ze z keh-yiang-ts: Ge-keh eng-yü ah feh-z bah-lôh s-peh ngô; ngô z pi ge-he tu kah-nga lao-loh: ah feh-z ngô z-kyi, z Zông-ti-keh eng-yü teh ngô jü-de.

> 10 但是蒙上帝個恩惠我現在是箇樣子：渠個恩惠也弗是白落賜畀我；我是比渠許都格外勞碌：也弗是我自己，是上帝個恩惠搭我聚隊。

·11 Feh-leng ngô, feh-leng ge-he, ngô-he z-t'ih djün, ng-he z-t'ih siang-sing.

> 11 弗論我，弗論渠許，我許是{剔}傳，爾許是{剔}相信。

·12 Ziah yiu djün Kyi-toh jong s-nying cong-yiang weh-cün-le, ng-he cong-yiang tsa-sang yiu nying kông s-nying weh-cün-le z-kön z m-yiu?

> 12 若有傳基督從死人中央活轉來，爾許中央怎生有人講死人活轉來事幹是無有？

·13 S-nying weh-cün-le z-kön ziah m-yiu, Kyi-toh ah z vong weh-cün-le:

> 13 死人活轉來事幹若無有，基督也是朆活轉來：

·14 Kyi-toh ziah vong weh-cün-le, ngô-he su djün z hyü-hwa, ng-he-keh siang-sing ah z hyü-hwa.

> 14 基督若朆活轉來，我許所傳是虛花，爾許個相信也是虛花。

·15 Ping-ts'ia ngô-he te-tsing Zông-ti yi-kying peh Kyi-toh weh-cün-le, z kô te-tsing Zông-ti z-kön; ing-yü s-nying ziah lao-zih fe weh-cün-le, Zông-ti ah z vong peh Kyi-toh weh-cün-le.

> 15 幷且我許對證上帝已經畀基督活轉來，是假對證上帝事幹；因爲死人若老實{=弗會}活轉來，上帝也是朆畀基督活轉來。

·16 S-nying ziah fe weh-cün-le, Kyi-toh ah vong weh-cün-le:

> 16 死人若{=弗會}活轉來，基督也朆活轉來：

·17 Kyi-toh ziah vong weh-cün-le, ng-he siang-sing z hyü-hwa, ng-he ning-gyiu ze ze li-min.

> 17 基督若朆活轉來，爾許相信是虛花，爾許仍舊在罪裏面。

·18 Ziu-z ze-ü Kyi-toh kw'eng-k'e cü-ts ah mih-vông-gao.

> 18 就是在於基督睏去主子也滅亡爻。

·19 Ziah ngô-he sô-mông Kyi-toh cü-ts tæn-tsih yiu kying-si-keh sô-mông, z cong-nying li-min ting k'o-lin.

> 19 若我許奢望基督主子單只有今世個奢望，是衆人裏面頂可憐。

·20 Dæn-z yin-ze Kyi-toh yi-kying jong s-nying cong-yiang weh-cün-le, tso kw'eng-k'e cü-ts zông-sing ko-ts.

> 20 但是現在基督已經從死人中央活轉來，做睏去主子上新果子。

·21 Ing-yü kyi-zin jong nying yiu s, ah jong nying yiu s-nying weh-cün-le.

> 21 因爲既然從人有死，也從人有死人活轉來。

·22 Ziang ze-ü Ô-tông cong-nying s, z-t'ih ze-ü Kyi-toh cong-nying we weh-cün-le.

> 22 像在於亞當衆人死，是{剔}在於基督衆人會活轉來。

·23 Tsih-z kôh-nying iao tsiao ge-z-keh ts'-jü: Kyi-toh tso zông-sing ko-ts; 'eo-deo, Ge tse le z-'eo z Kyi-toh Z-keh nying.

> 23 只是各人要照渠自個次序：基督做上新果子；後頭，渠再來時候是基督自個人。

·24 'Eo-deo z meh-nyih, ziu-z Kyi-toh yi-kying ba-gao ih-ts'ih tsiah-yü, ih-ts'ih gyün-ping teh si-deo, peh koh-kô kao-de Zông-ti ziu-z Vu-ts'ing z-'eo.

> 24 後頭是末日，就是基督已經敗爻一切爵位，一切權柄搭勢頭，畀國家交代上帝就是父親時候。

·25 Ing-yü Ge pih iao tso wông, teng-tao peh dziu-dih tu fông ze Ge-z kyiah-'ô.

> 25 因爲渠必要做王，等到畀仇敵都放在渠自腳下。

·26 Ting lôh-kyiah djü-mih-keh dziu-dih, ziu-z s.

> 26 頂落腳除滅個仇敵，就是死。

·27 Ing-yü, Zông-ti “peh væn-veh tu kyü-voh Ge-keh kyiah-'ô.” [S.8.6.] Tsih kông “væn-veh kyü-voh Ge,” keh-yü peh væn-veh kyü-voh Ge cü-ts z ming-ming feh ze-nen.

> 27 因爲，上帝“畀萬物都歸服渠個腳下。”只講“萬物歸服渠，”箇位畀萬物歸服渠主子是明明弗在內。

·28 Væn-veh yi-kying kyü-voh Ge, N-ts Z-kyi ah we kyü-voh keh-yü peh væn-veh kyü-voh Ge Cü-ts; Zông-ti ziu we sön væn-veh ze væn-veh ts-cong.

> 28 萬物已經歸服渠，兒子自己也會歸服箇位畀萬物歸服渠主子；上帝就會算萬物在萬物之中。

·29 Ziah m-yiu s-nying weh-cün-le, yü s-nying ziu si-li cü-ts z zah-m? Ge-he tsa-sang yü s-nying ziu si-li?

> 29 若無有死人活轉來，爲死人受洗禮主子是甚麼？渠許怎生爲死人受洗禮？

·30 Ngô-he tsa-sang z-k'eh mao-hyin?

> 30 我許怎生時刻冒險？

·31 Ngô ze-ü ngô-he Cü Kyi-toh Yia-su yü ng-he z kao-hying; ngô ts-tin keh kao-hying væh-zi kông, Ngô me-nyih mao-s.

> 31 我在於我許主基督耶穌爲爾許是高興；我指點箇高興罰誓講，我每日冒死。

·32 Tsiao nying-keh i-s ngô ze Yi-feh-su teh yia-siu tang-ku, s-nying ziah fe weh-cün-le, yiu zah-m hao-c'ü? “Ngô-he lôh-teh ky'üoh, lôh-teh hæh, ing-yü t'in-nyiang iao s.” [Y.22.13.]

> 32 照人個意思我在以弗所搭野獸打過，死人若{=弗會}活轉來，有甚麼好處？“我許落{搭}喫，落{搭}喝，因爲天亮要死。”

·33 Hyiao z p'in z: “Teh ôh-nying jü-de iao wa-gao hao 'ang-yü.”

> 33 {=休要}自騙自：“搭惡人聚隊要壞爻好行爲。”

·34 Yüong su-sing tso kong-nyi, hyiao væn-ze; ing-yü yiu nying feh sih-teh Zông-ti: ngô kông keh shih-wa z peh ng-he 'ôh-nying-siang.

> 34 用蘇醒做公義，{=休要}犯罪；因爲有人弗識得上帝：我講箇說話是畀爾許惡人相。

·35 DÆN-Z yiu nying we kông, “S-nying tsa-sang weh-cün-le? Ge-he yiu zao-teh kyi-sing le?”

> 35 但是有人會講，“死人怎生活轉來？渠許有{唣}{得}{己}身來？”

·36 Nge-beng-keh nying, ng su tsæh-keh cong, ziah feh sin s, fe weh-ky'i-le:

> 36 呆笨個人，爾所撒個種，若弗先死，{=弗會}活起來：

·37 ping-ts'ia ng su cong, feh-z cong 'eo-le-keh kyi-sing, tsih-z ih-leh, 'oh-tsia mah, 'oh-tsia bih-yiang cong;

> 37 幷且爾所種，弗是種後來個{己}身，只是一粒，或者麥，或者別樣種；

·38 dæn-z Zông-ti jü Z-keh ts-i s-peh ge kyi-sing, peh kôh-yiang cong tu yiu ge-z-keh kyi-sing.

> 38 但是上帝隨自個旨意賜畀渠{己}身，畀各樣種都有渠自個{己}身。

·39 Væn-pah nyüoh feh-z tso-yiang nyüoh: nying-keh nyüoh z ih-yiang, tseo-siu-keh nyüoh z ih-yiang, ng-keh nyüoh z ih-yiang, tiao-keh nyüoh yi z ih-yiang.

> 39 凡百肉弗是{佐}樣肉：人個肉是一樣，走獸個肉是一樣，魚個肉是一樣，鳥個肉又是一樣。

·40 Yiu t'in-zông-keh sing-t'i, yiu di-zông-keh sing-t'i: t'in-zông sing-t'i-keh yüong-wa z ih-yiang, di-zông sing-t'i-keh yüong-wa yi z ih-yiang.

> 40 有天上個身體，有地上個身體：天上身體個榮華是一樣，地上身體個榮華又是一樣。

·41 Nyih-deo-keh yüong-wa z ih-yiang, nyüih-liang-keh yüong-wa z ih-yiang, sing-siu-keh yüong-wa yi z ih-yiang; ziu-z sing-siu teh sing-siu pi-le, ah yiu kôh-yiang-keh yüong-wa.

> 41 日頭個榮華是一樣，月亮個榮華是一樣，星宿個榮華又是一樣；就是星宿搭星宿比來，也有各樣個榮華。

·42 S-nying tse-weh ah z-t'ih væn-ts. Cong-lôh z iao læn-gao; weh-cün-le z fe læn-gao:

> 42 死人再活也是{剔}范子。種落是要爛爻；活轉來是{=弗會}爛爻：

·43 cong-lôh z m t'i-min; weh-cün-le-keh z yiu yüong-wa: cong-lôh z m lih-liang; weh-cün-le-keh z yiu neng-kön:

> 43 種落是無體面；活轉來個是有榮華：種落是無力量；活轉來個是有能幹：

·44 cong-lôh z hyüih-ky'i-keh kyi-sing; weh-cün-le-keh z ling-ky'i-keh kyi-sing. Kyi-zin yiu hyüih-ky'i-keh kyi-sing, ah yiu ling-ky'i-keh kyi-sing.

> 44 種落是血氣個{己}身；活轉來個是靈氣個{己}身。既然有血氣個{己}身，也有靈氣個{己}身。

·45 Sing-shü ah yiu sia-lôh, “Deo-ih-ke Ô-tông z tso yiu weh-ming-keh ling-weng.” [Ts.2.7.] Keh 'eo-le-keh Ô-tông z tso s weh-ming-keh Ling.

> 45 聖書也有寫落，“頭一個亞當是做有活命個靈魂。”箇後來個亞當是做賜活命個靈。

·46 Dæn-z feh-z yiu ling-ky'i-keh sin le, z yiu hyüih-ky'i-keh sin le; keh yiu ling-ky'i z ze-'eo.

> 46 但是弗是有靈氣個先來，是有血氣個先來；箇有靈氣是在後。

·47 Deo ih-ke nying z c'ih-ü di, joh-ü hwe-dzing: di-nyi-keh Nying z keh-yü Cü, c'ih-ü t'in.

> 47 頭一個人是出於地，屬於灰塵：第二個人是箇位主，出於天。

·48 Keh joh-ü hwe-dzing z tsa-sang, væn-pah joh-ü hwe-dzing ah z tsa-sang: keh joh-ü t'in z tsa-sang, væn-pah joh-ü t'in ah z tsa-sang.

> 48 箇屬於灰塵是怎生，凡百屬於灰塵也是怎生：箇屬於天是怎生，凡百屬於天也是怎生。

·49 Ngô-he kyi-zin ta-djôh joh-ü hwe-dzing-keh ying-ziang, 'eo-le ah we ta-djôh joh-ü t'in-keh ying-ziang.

> 49 我許既然帶着屬於灰塵個形象，後來也會帶着屬於天個形象。

·50 Hyüong-di, ngô z-t'ih kông, Nyüoh teh hyüih feh neng teh-djôh Zông-ti-keh koh; we wa-gao-keh ah feh neng teh-djôh fe wa-gao-keh.

> 50 兄弟，我是{剔}講，肉搭血弗能得着上帝個國；會壞爻個也弗能得着{=弗會}壞爻個。

·51 Ngô yiu ao-miao z-kön t'ong-ts ng-he: Ngô-he fe tu kw'eng-k'e, tsih-z teng-tao lôh-kyiah 'ao-deo hyiang z-'eo,

> 51 我有奧妙事幹通知爾許：我許{=弗會}都睏去，只是等到落腳號頭響時候，

·52 ngô-he, ih-ts'iang kong-fu, ngæn ih-kæh, tu we ke-yiang; ing-yü 'ao-deo 'eo-le we hyiang, s-ku cü-ts ziu we weh-cün-le tso fe wa-gao-keh nying, ngô-he ah we ke-yiang.

> 52 我許，一{昶}工夫，眼一䀹，都會改樣；因爲號頭後來會響，死過主子就會活轉來做{=弗會}壞爻個人，我許也會改樣。

·53 Ing-yü we wa-gao-keh pih iao tsiah-zông fe wa-gao; we s-keh pih iao tsiah-zông fe s.

> 53 因爲會壞爻個必要着上{=弗會}壞爻；會死個必要着上{=弗會}死。

·54 Dæn-z we wa-gao-keh ko-zin tsiah-zông fe wa-gao, we s-keh ko-zin tsiah-zông fe s, keh z-'eo Sing-shü sia-lôh shih-wa yiu ing-nyin, kông, “S yi-kying tang-shü, t'eng-lôh wön.” [Y.25.8.]

> 54 但是會壞爻個果然着上{=弗會}壞爻，會死個果然着上{=弗會}死，箇時候聖書寫落說話有應驗，講，“死已經打輸，吞落完。”

·55 “S, ng-keh ts' ze 'ah-yi? Ing-s, ng-keh teh-sing ze 'ah-yi? ['O.13.14.]

> 55 “死，爾個刺在{何}{裏}？陰司，爾個得勝在{何}{裏}？

·56 S-keh ts' z ze; ze-keh neng-kön z leh-fæh:

> 56 死個刺是罪；罪個能幹是律法：

·57 to-zia Zông-ti, k'ao ngô-he Cü Yia-su Kyi-toh neng-keo teh-sing.

> 57 多謝上帝，靠我許主耶穌基督能夠得勝。

·58 Su-i, ngô ts'ing-e-keh hyüong-di, ng-he yüong lih-ding cü-i, hyiao yiao-dong, iao z-zông tso Cü-keh z-kön, ing-yü hyiao-teh ng-he-keh lao-loh ze-ü Cü fe lôh-k'ong.

> 58 所以，我親愛個兄弟，爾許用立定主意，{=休要}搖動，要時常做主個事幹，因爲曉得爾許個勞碌在於主{=弗會}落空。


## 1 K. 16.

> 1 K. 16.

**_1 Pao-lo ky'ün ge-he tsiu-tsi Yia-lu-sæh-lang-keh hyüong-di. 10 Ts'ing-tsæn Di-mo-t'a, 13 ziu ky'ün ge-he, 16 kwæn-meng shih-wa t'ao-sing hyü-to kao-yiu._**

> **_1 保羅勸渠許賙濟耶路撒冷個兄弟。10 稱讚提摩太，13 就勸渠許，16 關門說話討信許多教友。_**

·1 KÔNG-TAO tsiu-tsi sing-du-keh kyün-'ông, ziang ngô feng-fu Kô-læh-t'a cong kao-we, ng-he ah ing-ke z-t'ih tso-fæh.

> 1 講到賙濟聖徒個捐項，像我吩咐加拉太衆教會，爾許也應該是{剔}做法。

·2 Me ts'ih-nyih-keh deo-nyih kôh-nying tsiao Zông-ti su pao-yiu ng-he-keh tsing-nyih, hao ts'iu-c'ih tsih-djü ze u-li; sang-teh ngô le z-'eo iao kyün.

> 2 每七日個頭日各人照上帝所保佑爾許個進{?益}，好抽出積儲在{烏}裏；省得我來時候要捐。

·3 Ngô ih tao, ziu we sia sing ts'a ng-he su kæn-shün-keh nying ta ng-he-keh kyün-'ông tao Yia-lu-sæh-lang k'e:

> 3 我一到，就會寫信差爾許所揀選個人帶爾許個捐項到耶路撒冷去：

·4 ziah ngô-z ah iao k'e, ge-he hao teh ngô jü-de k'e.

> 4 若我自也要去，渠許好搭我聚隊去。

·5 Ngô kying-ku Mô-gyi-teng, we tao ng-he su-ze le; (ing-yü ngô iao kying-ku Mô-gyi-teng;)

> 5 我經過馬其頓，會到爾許所在來；（因爲我要經過馬其頓；）

·6 'oh-tsia ze ng-he su-ze hao tæn-kôh-kyi, ku tong ah m-su, peh ng-he hao song ngô tao ngô su iao k'e-keh di-fông.

> 6 或者在爾許所在好耽擱{記}，過冬也無數，畀爾許好送我到我所要去個地方。

·7 Ngô yin-ze feh iao teh ng lu-zông siang-kyin; Cü ziah ing-hyü, ngô sô-mông ze ng-he su-ze tæn-kôh kyi-z.

> 7 我現在弗要搭爾路上相見；主若應許，我奢望在爾許所在耽擱幾時。

·8 Ngô we tæn-kôh ze Yi-feh-su tao Ng-shing-tsih;

> 8 我會耽擱在以弗所到五旬節；

·9 ing-yü yiu kwông-kw'eh zing-ziu-keh meng yi-kying k'e peh ngô; ping-ts'ia dziu-dih yiu hyü-to.

> 9 因爲有廣闊成就個門已經開畀我；幷且仇敵有許多。

·10 Di-mo-t'a ziah-z le, ng-he tsong iao peh ge ze ng-he cong-yiang m-kao p'ô-gyü; ing-yü ge tso Cü z-kön teh ngô ih-yiang:

> 10 提摩太若是來，爾許總要畀渠在爾許中央無告怕懼；因爲渠做主事幹搭我一樣：

·11 su-i m-nying hao mông ge feh-ky'i. Dæn-z yüong ön-tæn song ge c'ih, hao peh ge tao ngô su-ze le: ing-yü ngô ze-teh sô-mông ge teh keh-sih hyüong-di jü-de le.

> 11 所以無人好望渠弗起。但是用安耽送渠出，好畀渠到我所在來：因爲我在{搭}奢望渠搭箇些兄弟聚隊來。

·12 Kông-tao hyüong-di Ô-po-lo, ngô tse-sæn ky'ün ge hao teh keh-sih hyüong-di jü-de tao ng-he su-ze le: tsih-z ge-keh i-s yin-ze feh k'eng le; teng yiu bin z-'eo ge we le.

> 12 講到兄弟亞波羅，我再三勸渠好搭箇些兄弟聚隊到爾許所在來：只是渠個意思現在弗肯來；等有便時候渠會來。

·13 Ng-he iao kying-sing, tsæh-zih siang-sing, tso da dziang-fu, iao kông-gyiang.

> 13 爾許要警醒，紮實相信，做大丈夫，要剛強。

·14 Ng-he yiang-yiang z-kön ing-ke peh zing-e tso-cü.

> 14 爾許樣樣事幹應該畀仁愛做主。

·15 Hyüong-di, ng-he hyiao-teh Z-di-fæn ih-kô z Ô-ke-ô-keh zông-sing ko-ts, ping-ts'ia tæn ku-djôh voh-z sing-du z-kön, ngô ky'ün ng-he

> 15 兄弟，爾許曉得士提反一家是亞該亞個上新果子，幷且單顧着服事聖徒事幹，我勸爾許

·16 yüong voh keh-yiang-ts nying, teh væn-pah jü-de tso z-kön jü-de lao-loh cü-ts.

> 16 用服箇樣子人，搭凡百聚隊做事幹聚隊勞碌主子。

·17 Z-di-fæn, Foh-du-neh, teh Ô-ke-ku le, ngô z cong-i; ing-yü ng-he feh-tao-ts-c'ü z ge-he pu-coh.

> 17 士提反，福徒納，搭亞該股來，我是中意；因爲爾許弗到之處是渠許補足。

·18 Ngô-keh sing teh ng-he-keh sing, ge-he tu ön-yü-ku: su-i yüong nying-djôh keh-yiang-ts nying.

> 18 我個心搭爾許個心，渠許都安慰過：所以用認着箇樣子人。

·19 Ô-si-ô cong kao-we t'ao-sing ng-he. Ô-kyü-læh, Pah-kyi-læh, teh ge u-li kao-we, ze-ü Cü ts'ih-sing t'ao-sing ng-he.

> 19 亞西亞衆教會討信爾許。亞居拉，百基拉，搭渠{烏}裏教會，在於主切心討信爾許。

·20 Cong hyüong-di tu t'ao-sing ng-he. Ng-he iao ts-zing 'ang o-cü-keh li jü-de t'ao-sing.

> 20 衆兄弟都討信爾許。爾許要❓❓行{唩}嘴個理聚隊討信。

·21 Ngô Pao-lo ts'ing-pih sia liang-kyü t'ao-sing ng-he.

> 21 我保羅親筆寫兩句討信爾許。

·22 Ziah yiu feh e-kying Cü Yia-su Kyi-toh cü-ts, ge ing-ke bi tsiu-mô: Cü pih iao le.

> 22 若有弗愛敬主耶穌基督主子，渠應該被咒罵：主必要來。

·23 Dæn-nyün Cü Yia-su Kyi-toh-keh eng-yü teh ng-he jü-de.

> 23 但願主耶穌基督個恩惠搭爾許聚隊。

·24 Ngô-keh e-sih-sing ze-ü Kyi-toh Yia-su teh ng-he cong-nying jü-de. Ô-meng.

> 24 我個愛惜心在於基督耶穌搭爾許衆人聚隊。亞門。




