
# MOH-Z-LOH.

> 默示錄


## Mz. 1.

> Mz. 1.

**_1 Iah-'ön sia ge moh-z ta peh Ô-si-ô ts'ih-ke kao-we, ts'ih-tsæn teng-gying ts-tin ge: 7 Yia-su tse le z-kön. 14 Ge-keh yüong-wa, gyün-ping, teh yü-nyin._**

> **_1 約翰寫渠默示帶畀亞西亞七個教會，七盞燈檠指點渠：7 耶穌再來事幹。14 渠個榮華，權柄，搭威嚴。_**

·1 YIA-SU Kyi-toh-keh moh-z, z Zông-ti s-peh Ge, yüong kw'a iao ing-nyin z-kön t'ong-ts Ge cong nu-boh, ziu ts'a Ge t'in-s t'ong-ts Ge nu-boh Iah-'ön.

> 1 耶穌基督個默示，是上帝賜畀渠，用快要應驗事幹通知渠衆奴僕，就差渠天使通知渠奴僕約翰。

·2 Iah-'ön yüong Zông-ti shih-wa, teh Yia-su Kyi-toh-keh kyin-tsing, ziu-z z-kyi su mông-djôh tso kyin-tsing.

> 2 約翰用上帝說話，搭耶穌基督個見證，就是自己所望着做見證。

·3 Keh yü-sin su kông shih-wa, doh-keh cü-ts teh t'ing-djôh neng-keo pao-siu ge su sia-lôh cü-ts yiu foh-ky'i: ing-yü z-'eo gying-gao.

> 3 箇預先所講說話，讀個主子搭聽着能夠保守渠所寫落主子有福氣：因爲時候近爻。

·4 IAH-'ÖN ta sing peh Ô-si-ô ts'ih-ke kao-we: Dæn-nyün ng-he teh-djôh eng-yü bing-ön, jong keh-yü yin-ze yi-zin ts-'eo ze-teh; teh Ge zo-yü min-zin ts'ih-ke Ling;

> 4 約翰帶信畀亞西亞七個教會：但願爾許得着恩惠平安，從箇位現在以前之後在{搭}；搭渠坐位面前七個靈；

·5 wæ-yiu keh cong-sing kyin-tsing-keh, deo-ih s-gao tse-weh, tso t'in-'ô wông-ti-keh Cü-tse Yia-su Kyi-toh. Z Ge e-sih ngô-he, yüong Z-keh hyüih si-gao ngô-he-keh ze;

> 5 還有箇忠信見證個，頭一死爻再活，做天下皇帝個主宰耶穌基督。是渠愛惜我許，用自個血洗爻我許個罪；

·6 lih ngô-he tso wông, tso tsi-s, ze Ge Vu-ts'ing Zông-ti-keh min-zin: Dæn-nyün yüong-wa gyün-ping kyü peh Ge tao si-si-de-de. Ô-meng.

> 6 立我許做王，做祭司，在渠父親上帝個面前：但願榮華權柄歸畀渠到世世代代。亞門。

·7 Ge we kô yüing lôh-le; cong-nying-keh ngæn pih-ding mông-djôh, c'ôh-siang Ge cü-ts ah we mông-djôh; ze di-zông zoh-veng tu yü Ge di-k'oh. Lao-zih z-keh, Ô-meng.

> 7 渠會駕雲落來；衆人個眼必定望着，戳傷渠主子也會望着；在地上族份都爲渠啼哭。老實是個，亞門。

·8 Cü Zông-ti kông, “Ngô z Ô-li-fæh teh O-mi-kô, z ky'i-deo teh lôh-kyiah, yin-ze yi-zin ts-'eo tu ze-teh, Vu-su-peh-neng-keh.”

> 8 主上帝講，“我是啞唎法搭啊咪咖，是起頭搭落腳，現在以前之後都在{搭}，無所不能個。”

·9 Ngô Iah-'ön, z ng-he hyüong-di jü-de ziu pih-næn, ne-sing teng-de Yia-su Kyi-toh-keh koh, yü Zông-ti-keh dao-li teh Yia-su Kyi-toh-keh kyin-tsing ze Bæh-mo he-tao.

> 9 我約翰，是爾許兄弟聚隊受逼難，耐心等待耶穌基督個國，爲上帝個道理搭耶穌基督個見證在拔摩海島。

·10 P'ong-djôh Cü-nyih mong Sing-Ling kön-dong, t'ing-djôh ngô 'eo-pe ziang 'ao-deo ting do-keh sing-hyiang, kông,

> 10 碰着主日蒙聖靈感動，聽着我後背像號頭頂大個聲響，講，

·11 “Ng hao peh su mông-djôh-keh sia ze shü-li, ta peh Ô-si-ô ts'ih-ke kao-we, ziu-z ze Yi-feh-su, Z-me-nô, Bih-kô-mo, T'e-ngô-t'e-læh, Sæh-dih, Fi-læh-t'ih-fi, teh Lao-ti-kô di-fông.”

> 11 “爾好畀所望着個寫在書裏，帶畀亞西亞七個教會，就是在以弗所，士每拿，別迦摩，推雅推喇，撒狄，非拉鐵非，搭老底嘉地方。”

·12 Ngô le-cün siang mông teh ngô kông-keh sing-ing. Ih le-cün mông-djôh ts'ih-tsæn kying teng-gying;

> 12 我{擂}轉想望搭我講個聲音。一{擂}轉望着七盞金燈檠；

·13 ts'ih-tsæn teng-gying cong-yiang yiu ziang nying-keh N-ts, tsiah t'o-kyiah-pe-keh i-zông, hyüong-deo kyi kying-ts-keh ta.

> 13 七盞燈檠中央有像人個兒子，着拖腳背個衣裳，胸頭繫金子個帶。

·14 Ge deo teh deo-fæh tu shih-bah, ziang yiang-mao, ziang shih; Ge-keh ngæn ziang ho-yin;

> 14 渠頭搭頭髮都雪白，像羊毛，像雪；渠個眼像火焰；

·15 Ge kyiah ziang ting hao dong, ziang ze ho-li tön-lin-ku; Ge-keh sing-ing ziang do-shü-keh sing-hyiang.

> 15 渠腳像頂好銅，像在火裏鍛鍊過；渠個聲音像大水個聲響。

·16 Ge jing-siu k'ô ts'ih-leh sing; yiu fong-kw'a-keh pao-kyin jong Ge k'eo c'ih-le: Ge min-lin ziang ting mang nyih-deo tsiao-djôh.

> 16 渠順手揢七粒星；有鋒快個寶劍從渠口出來：渠面臉像頂猛日頭照着。

·17 Ngô mông-djôh, ziu p'oh-tao Ge kyiah-zin, ziang s. Ge jing siu en-en ngô, teh ngô kông, “Hyiao hôh; Ngô z ky'i-deo teh lôh-kyiah,

> 17 我望着，就覆倒渠腳前，像死。渠順手按按我，搭我講，“{=休要}{嚯}；我是起頭搭落腳，

·18 Ngô z weh, Ngô yi s-ku, Ngô yin-ze weh tao üong-yün si-de, ping-ts'ia Ngô tsih-tsông s teh ing-kæn-keh so-z.

> 18 我是活，我又死過，我現在活到永遠世代，幷且我接掌死搭陰間個鎖匙。

·19 Ng su mông-djôh-keh, yin-ze teh 'eo-le su yiu-keh, tu hao sia-lôh;

> 19 爾所望着個，現在搭後來所有個，都好寫落；

·20 wæ-yiu Ngô jing siu ng su mông-djôh-keh ts'ih-leh sing-keh ao-miao i-s, teh ts'ih-tsæn kying teng-gying. Keh ts'ih-leh sing, z ts'ih kao-we-keh s-ts'a: keh ts'ih-tsæn teng-gying, ziu-z ts'ih-keh kao-we.

> 20 還有我順手爾所望着個七粒星個奧妙意思，搭七盞金燈檠。箇七粒星，是七教會個使差：箇七盞燈檠，就是七個教會。


## Mz. 2.

> Mz. 2.

**_1 Feng-fu sia zah-m shih-wa peh Yi-feh-su kao-we-keh s-ts'a, 8 sia zah-m shih-wa peh Z-me-nô kao-we, 12 sia zah-m shih-wa peh Bih-kô-mo kao-we, 18 sia zah-m shih-wa peh T'e-ngô-t'e-læh kao-we: nô-ih-ke kao-we hao ts'ing-tsæn, nô-ih-ke yiu feh-tao-ts-c'ü._**

> **_1 吩咐寫甚麼說話畀以弗所教會個使差，8 寫甚麼說話畀士每拿教會，12 寫甚麼說話畀別迦摩教會，18 寫甚麼說話畀推雅推喇教會：哪一個教會好稱讚，哪一個有弗到之處。_**

·1 “NG hao sia sing peh Yi-feh-su kao-we-keh s-ts'a; ‘Jing-tsih siu k'ô ts'ih-leh sing, yi ze ts'ih-tsæn kying teng-gying cong-yiang tseo Cü-ts z-t'ih kông:

> 1 “爾好寫信畀以弗所教會個使差；‘順隻手揢七粒星，又在七盞金燈檠中央走主子是{剔}講：

·2 Ngô hyiao-teh ng su tso, ng-keh lao-loh teh zing-ne, feh kw'ön-yüong ôh-nying, yiu z-kyi kông tso s-du, lao-zih feh-z, ng yi-kying s-s-ku hyiao-teh ge z hyü-kô;

> 2 我曉得爾所做，爾個勞碌搭忍耐，弗寬容惡人，有自己講做使徒，老實弗是，爾已經試試過曉得渠是虛假；

·3 ng yiu zing-ne yü Ngô ming-deo lao-k'u, feh hyih-lih.

> 3 爾有忍耐爲我名頭勞苦，弗歇力。

·4 Dæn-z Ngô yiu ih-yiang iao p'i-bing ng, ing-yü ng yi-kying sih-gao ky'i-deo e-sih-keh sing.

> 4 但是我有一樣要批評爾，因爲爾已經失爻起頭愛惜個心。

·5 Ng ing-ke kyi-nyin jong nô su-ze tih-lôh, iao hwe-ke, voh-cün ky'i-deo su tso; ziah feh hwe-ke, Ngô ziu we tao ng su-ze, peng-ku ng-keh teng-gying.

> 5 爾應該記念從哪所在跌落，要悔改，復轉起頭所做；若弗悔改，我就會到爾所在，搬過爾個燈檠。

·6 Dæn-z ng yiu ih-yiang hao-c'ü, Nyi-ko-læh keh-tông 'ang-yü, Ngô su k'o-u, ng ah k'o-u.

> 6 但是爾有一樣好處，尼哥拉箇黨行爲，我所可惡，爾也可惡。

·7 Yiu ng-tô cü-ts iao t'ing Sing-Ling t'ong-ts cong kao-we-keh shih-wa. Teh-sing cü-ts, Ngô we yüong Zông-ti foh-yün cong-yiang weh-ming jü s-peh ge ky'üoh.’

> 7 有耳朵主子要聽聖靈通知衆教會個說話。得勝主子，我會用上帝福園中央活命樹賜畀渠喫。’

·8 “Yi hao sia sing peh Z-me-nô kao-we-keh s-ts'a; ‘Ky'i-deo lôh-kyiah s-gao yi weh-cün-le Cü-ts z-t'ih kông:

> 8 “又好寫信畀士每拿教會個使差；‘起頭落腳死爻又活轉來主子是{剔}講：

·9 Ngô hyiao-teh ng su tso, teh næn-deo ky'üih-siao; (ng zih-ze fu-coh), yiu-sih z kông z Yiu-t'a nying, lao-zih feh-z, z Sæh-dæn-keh jü-we-dông, Ngô hyiao-teh ge-he z sih-doh shih-wa.

> 9 我曉得爾所做，搭難頭缺少；（爾實在富足），有些自講自猶太人，老實弗是，是撒但個聚會堂，我曉得渠許是褻瀆說話。

·10 Ng 'eo-le iao ziu-keh k'u-næn, ih-ting hyiao hôh: mo-kyü wa-sön peh ng-he cong-yiang kyi-ke nying kwæn-lôh kæn-lao, s-s ng, ziu zih-nyih k'u-næn. Ng iao cong-sing tao s, Ngô we s-peh ng weh-ming-keh bing-t'in-kwön.

> 10 爾後來要受個苦難，一{點}{=休要}{嚯}：魔鬼划算畀爾許中央幾個人關落監牢，試試爾，受十日苦難。爾要忠心到死，我會賜畀爾活命個平天冠。

·11 Yiu ng-tô cü-ts iao t'ing Sing-Ling t'ong-ts cong kao-we-keh shih-wa. Teh-sing cü-ts di-nyi-t'ao s feh neng 'e ge.’

> 11 有耳朵主子要聽聖靈通知衆教會個說話。得勝主子第二套死弗能害渠。’

·12 “Yi hao sia sing peh Bih-kô-mo kao-we-keh s-ts'a; ‘Yiu fong-kw'a pao-kyin Cü-ts z-t'ih kông:

> 12 “又好寫信畀別迦摩教會個使差；‘有鋒快寶劍主子是{剔}講：

·13 Ngô hyiao-teh ng su tso, teh ng su djü, ziu-z Sæh-dæn zo-yü su-ze: Ngô cong-sing-keh kyin-tsing Ön-di-p'ô, bi tsông-s ze ng-he cong-yiang, Sæh-dæn su djü-keh su-ze, keh z-'eo ng ning-gyiu siu-lao Ngô-keh ming-deo, vong tön-gao siang-sing Ngô-keh sing.

> 13 我曉得爾所做，搭爾所住，就是撒但坐位所在：我忠心個見證安提帕，被妝死在爾許中央，撒但所住個所在，箇時候爾仍舊守牢我個名頭，朆斷爻相信我個心。

·14 Dæn-z Ngô yiu kyi-yiang iao p'i-bing ng, ing-yü zin-deo Pô-læn kao Pô-lih peh Yi-seh-lih nying pæn-kyiah, ziu-z ky'üoh ngeo-ziang-keh tsi-veh, tso kæn-ying, ze ng cong-yiang ah yiu pao-siu ge-keh kao-hyüing.

> 14 但是我有幾樣要批評爾，因爲前頭巴蘭告巴力畀以色列人扳腳，就是喫偶像個祭物，做姦淫，在爾中央也有保守渠個教訓。

·15 Ng cong-yiang ah yiu pao-siu Ngô su k'o-u Nyi-ko-læh keh-tông kao-hyüing.

> 15 爾中央也有保守我所可惡尼哥拉箇黨教訓。

·16 Ng iao hwe-ke; feh-zin Ngô ziu tao ng su-ze le, yüong Ngô k'eo-li-keh pao-kyin teh ge-he tang-tsiang.

> 16 爾要悔改；弗然我就到爾所在來，用我口裏個寶劍搭渠許打仗。

·17 Yiu ng-tô cü-ts iao t'ing Sing-Ling t'ong-ts cong kao-we-keh shih-wa. Teh-sing cü-ts, Ngô we s-peh ge ön-zông-keh mô-nô hao ky'üoh, yi s-peh ge ih-kw'e shih-bah zih-deo, zih-deo zông-min sia sing-keh ming-z, djü tsih-ziu cü-ts ts-nga m-nying sih-teh.’

> 17 有耳朵主子要聽聖靈通知衆教會個說話。得勝主子，我會賜畀渠暗藏個嗎嗱好喫，又賜畀渠一塊雪白石頭，石頭上面寫新個名字，除接受主子之外無人識得。’

·18 “Yi hao sia sing peh T'e-ngô-t'e-læh kao-we-keh s-ts'a; ‘Zông-ti-keh N-ts, Ge ngæn ziang ho-yin, Ge kyiah ziang ting hao dong z-t'ih kông:

> 18 “又好寫信畀推雅推喇教會個使差；‘上帝個兒子，渠眼像火焰，渠腳像頂好銅是{剔}講：

·19 Ngô hyiao-teh ng su tso, ng-keh e-sih teh bæn-z, ng-keh siang-sing teh zing-ne, yi hyiao-teh ng lôh-kyiah su tso hao-jü ky'i-deo.

> 19 我曉得爾所做，爾個愛惜搭辦事，爾個相信搭忍耐，又曉得爾落腳所做好如起頭。

·20 Dæn-z Ngô wæ-yiu kyi-yiang hao p'i-bing ng, ing-yü keh nyü-nying Yia-si-bih z kông z sin-ts-nying; ng 'eo ge kao-diao yiu-'oh Ngô-keh nu-boh tso kæn-ying, teh ky'üoh ngeo-ziang-keh tsi-veh.

> 20 但是我還有幾樣好批評爾，因爲箇女人耶洗別自講自先知人；爾{候}渠教{?條}誘惑我個奴僕做姦淫，搭喫偶像個祭物。

·21 Ngô s-peh ge hwe-ke-keh kyi-we, hao tön-gao ge kæn-ying; ge feh k'eng hwe-ke.

> 21 我賜畀渠悔改個機會，好斷爻渠姦淫；渠弗肯悔改。

·22 Ngô pih-ding tön ge ze min-zông, teh ge jü-de tso kæn-ying cü-ts, ziah feh hwe-ke ge su tso, pih-ding kô-ts'eo ting do wæn-næn.

> 22 我必定斷渠在眠牀，搭渠聚隊做姦淫主子，若弗悔改渠所做，必定加湊頂大患難。

·23 Ngô yi we djü-mih ge-keh n-nô; cong kao-we ziu we hyiao-teh dzô-ts'æh nying-keh sing ziu-z Ngô: Ngô yi we tsiao kôh-nying su tso pao-ing ng-he.

> 23 我又會除滅渠個兒女；衆教會就會曉得查察人個心就是我：我又會照各人所做報應爾許。

·24 Dæn-z ng-he teh væn-pah ze T'e-ngô-t'e-læh, feh i ge kao-diao, feh sih-teh ge-he su kông Sæh-dæn-keh ao-miao; Ngô feh yüong bih-yiang tæn-deo peh ng-he.

> 24 但是爾許搭凡百在推雅推喇，弗依渠教{?條}，弗識得渠許所講撒但個奧妙；我弗用別樣擔頭畀爾許。

·25 Tsih-yiu ng su yiu, hao pao-siu teng-tao Ngô le.

> 25 只有爾所有，好保守等到我來。

·26 Teh-sing, pao-siu Ngô 'ang-yü tao-ti cü-ts, Ngô we s-peh ge tsông-kwön væn-koh:

> 26 得勝，保守我行爲到底主子，我會賜畀渠掌管萬國：

·27 yüong t'ih-kweng kwön-æh ge-he, ziang k'ao-se læn-wu-nyi ho; ziang Ngô jong Ngô Vu-ts'ing su tsih-ziu:

> 27 用鐵棍管押渠許，像敲碎爛糊泥貨；像我從我父親所接受：

·28 Ngô yi we s-peh ge t'in-liang-hyiao.

> 28 我又會賜畀渠天亮曉。

·29 Yiu ng-tô cü-ts iao t'ing Sing-Ling t'ong-ts cong kao-we-keh shih-wa.’

> 29 有耳朵主子要聽聖靈通知衆教會個說話。’


## Mz. 3.

> Mz. 3.

**_1 P'i-bing Sæh-dih kao-we, 3 ky'ün ge hwe-ke, kying-ka ge. 8 Fi-læh-t'ih-fi kao-we, 10 ts'ing-tsæn ge-keh nyih-sing teh zing-ne. 15 P'i-bing Lao-ti-kô kao-we, yü ge feh lang feh nyih, 19 ky'ün ge iao nyih-sing, hwe-ke. 20 Kyi-toh gyi ze meng-k'eo k'ao meng._**

> **_1 批評撒狄教會，3 勸渠悔改，警戒渠。8 非拉鐵非教會，10 稱讚渠個熱心搭忍耐。15 批評老底嘉教會，爲渠弗冷弗熱，19 勸渠要熱心，悔改。20 基督徛在門口敲門。_**

·1 “Yi hao sia sing peh Sæh-dih kao-we-keh s-ts'a; ‘Yiu Zông-ti ts'ih-ke Ling teh ts'ih-leh sing Cü-ts z-t'ih kông; Ngô hyiao-teh ng su tso, ming-deo z weh, zih-ze z s.

> 1 “又好寫信畀撒狄教會個使差；‘有上帝七個靈搭七粒星主子是{剔}講；我曉得爾所做，名頭是活，實在是死。

·2 Iao kying-sing, kyin-ku kw'a iao s dzing-lôh-keh teh-'ang: ing-yü Ngô mông ng su tso ze Zông-ti min-zin z feh jün-bi.

> 2 要警醒，堅固快要死剩落個德行：因爲我望爾所做在上帝面前是弗全備。

·3 Su-i ng iao kyi-nyin zin-deo tsa tsih-ziu, tsa t'ing-djôh; iao pao-siu ge, iao hwe-ke. Ziah feh kying-sing, Ngô we ziang zeh tao ng su-ze, ng ah feh hyiao-teh Ngô kyi-z tao.

> 3 所以爾要記念前頭怎接受，怎聽着；要保守渠，要悔改。若弗警醒，我會像賊到爾所在，爾也弗曉得我幾時到。

·4 Dæn-z ng ze Sæh-dih yiu kyi-ke vong tsông we-u ge-keh i-zông: ge-he 'eo-le tsiah bah teh Ngô jü-de tseo; ing-yü ge-he z ing-ke.

> 4 但是爾在撒狄有幾個朆妝穢污渠個衣裳：渠許後來着白搭我聚隊走；因爲渠許是應該。

·5 Teh-sing cü-ts tsiang-le we tsiah shih-bah i-zông; Ngô fe du-siao ge-keh ming-z ze weh-ming ts'ah-zông, Ngô we tsiao-nying ge-keh ming-z ze Ngô Vu-ts'ing teh Ge t'in-s min-zin.

> 5 得勝主子將來會着雪白衣裳；我{=弗會}塗銷渠個名字在活命冊上，我會招認渠個名字在我父親搭渠天使面前。

·6 Yiu ng-tô cü-ts iao t'ing Sing-Ling t'ong-ts cong kao-we-keh shih-wa.’

> 6 有耳朵主子要聽聖靈通知衆教會個說話。’

·7 “Yi hao sia sing peh Fi-læh-t'ih-fi kao-we-keh s-ts'a; ‘Sing-zin, zing-zih, k'ô Da-bih-keh so-z, k'e m-nying kwæn, kwæn m-nying k'e Cü-ts z-t'ih kông:

> 7 “又好寫信畀非拉鐵非教會個使差；‘聖善，誠實，揢大闢個鎖匙，開無人關，關無人開主子是{剔}講：

·8 Ngô hyiao-teh ng su tso: (Ngô ze ng-keh min-zin k'e meng, m-nying neng-keo kwæn), ing-yü ng yiu-ting lih-liang, yi siu-lao Ngô shih-wa, vong feh tsiao-nying Ngô-keh ming-deo.

> 8 我曉得爾所做：（我在爾個面前開門，無人能夠關），因爲爾有{點}力量，又守牢我說話，朆弗招認我個名頭。

·9 Joh-ü Sæh-dæn jü-we-dông cü-ts, z kông z Yiu-t'a nying, zih-ze feh-z, z tseh-hông; Ngô we peh ge-he le p'oh-tao ng kyiah-zin, hyiao-teh Ngô z e-sih ng.

> 9 屬於撒但聚會堂主子，自講自猶太人，實在弗是，是撒謊；我會畀渠許來覆倒爾腳前，曉得我是愛惜爾。

·10 Yü ng pao-siu Ngô zing-ne-keh dao-li, 'eo-le-keh wæn-næn iao ling-djôh t'ong-t'in-'ô s-s si-zông nying z-'eo, Ngô we pao-wu ng.

> 10 爲爾保守我忍耐個道理，後來個患難要臨着統天下試試世上人時候，我會保護爾。

·11 Ngô ziu le: ng su yiu, iao k'ô-lao, sang-teh yiu nying peh ng-keh bing-t'in-kwön deh-k'e.

> 11 我就來：爾所有，要揢牢，省得有人畀爾個平天冠奪去。

·12 Teh-sing cü-ts, Ngô we peh ge ze Ngô Zông-ti-keh din tso oh-djü, ge feh tse tseo-c'ih; Ngô we yüong Ngô Zông-ti-keh ming-deo teh Ngô Zông-ti-keh zing-dz, ziu-z jong t'in-zông Ngô Zông-ti su-ze kông-lôh-keh sing Yia-lu-sæh-lang, teh Ngô-z sing-keh ming-z, tu sia ze ge-keh zông-min.

> 12 得勝主子，我會畀渠在我上帝個殿做屋柱，渠弗再走出；我會用我上帝個名頭搭我上帝個城池，就是從天上我上帝所在降落個新耶路撒冷，搭我自新個名字，都寫在渠個上面。

·13 Yiu ng-tô cü-ts iao t'ing Sing-Ling t'ong-ts cong kao-we-keh shih-wa.’

> 13 有耳朵主子要聽聖靈通知衆教會個說話。’

·14 “Yi hao sia sing peh Lao-ti-kô kao-we-keh s-ts'a; ‘tso Ô-meng, tso cong-sing zing-zih te-tsing, tso Zông-ti zao-hwa ky'i-deo Cü-ts z-t'ih kông:

> 14 “又好寫信畀老底嘉教會個使差；‘做亞門，做忠心誠實對證，做上帝造化起頭主子是{剔}講：

·15 Ngô hyiao-teh ng su tso, ng z feh lang feh nyih: Ngô dæn-nyün ng 'oh-tsia lang 'oh-tsia nyih.

> 15 我曉得爾所做，爾是弗冷弗熱：我但願爾或者冷或者熱。

·16 Yü ng z nyih-hong-hong, yi feh lang feh nyih, Ngô we jong Ngô k'eo-li t'u ng c'ih.

> 16 爲爾是熱烘烘，又弗冷弗熱，我會從我口裏吐爾出。

·17 Ing-yü ng z kông z ze-cü, yi-kying fu-coh, m-kao ky'üih-siao; feh hyiao-teh z-kyi z kw'eng-k'u, k'o-lin, bing-gyüong, hæh-ngæn, c'ih-sing-lu-t'i:

> 17 因爲爾自講自財主，已經富足，無告缺少；弗曉得自己是困苦，可憐，貧窮，瞎眼，{出}身露體：

·18 Ngô ky'ün ng jong Ngô su-ze ma ho tön-lin-keh kying-ts, hao fu-coh; shih-bah-keh i-zông hao tsiah, sang-teh ng c'ih-sing-lu-t'i 'ôh-nying-siang; yüong ngæn-yiah t'æh ng-keh ngæn, hao mông-djôh.

> 18 我勸爾從我所在買火鍛鍊個金子，好富足；雪白個衣裳好着，省得爾{出}身露體惡人相；用眼藥搨爾個眼，好望着。

·19 Væn-pah Ngô su e-sih-keh, Ngô p'i-bing ge, tsah-væh ge; su-i ng iao nyih-sing hwe-ke.

> 19 凡百我所愛惜個，我批評渠，責罰渠；所以爾要熱心悔改。

·20 Ngô gyi ze meng-k'eo k'ao meng: ziah yiu nying t'ing-djôh Ngô sing-ing k'e meng-keh, Ngô ziu we tseo-tsing ge su-ze, Ngô teh ge, ge teh Ngô, jü-de ky'üoh.

> 20 我徛在門口敲門：若有人聽着我聲音開門個，我就會走進渠所在，我搭渠，渠搭我，聚隊喫。

·21 Teh-sing cü-ts Ngô we s-peh ge teh Ngô jü-de zo ze Ngô-keh zo-yü, ziang Ngô teh-sing, teh Ngô Vu-ts'ing jü-de zo ze Ge-keh zo-yü.

> 21 得勝主子我會賜畀渠搭我聚隊坐在我個坐位，像我得勝，搭我父親聚隊坐在渠個坐位。

·22 Yiu ng-tô cü-ts iao t'ing Sing-Ling t'ong-ts cong kao-we-keh shih-wa.’”

> 22 有耳朵主子要聽聖靈通知衆教會個說話。’”


## Mz. 4.

> Mz. 4.

**_1 Iah-'ön mông-djôh Zông-ti-keh zo-yü ze t'in-zông. 4 Nyin-s-ke tsiang-lao. 6 S-ke weh-veh mön-sing yiu ngæn. 10 Tsiang-lao côh-lôh ge bing-t'in-kwön, ze zo-yü zin pa zo ze zo-yü zông Cü-ts._**

> **_1 約翰望着上帝個坐位在天上。4 廿四個長老。6 四個活物滿身有眼。10 長老捉落渠平天冠，在坐位前拜坐在坐位上主子。_**

·1 KEH z-kön yi-'eo ngô mông-mông, mông-djôh t'in-zông yiu meng k'e-kæn, deo-t'ao t'ing-djôh-keh sing-hyiang ziang 'ao-deo, teh ngô kông, “Ng tseo-zông tao i le, Ngô we peh yi-'eo pih-ding yiu-keh z-kön ts-tin ng.”

> 1 箇事幹以後我望望，望着天上有門開{簡}，頭套聽着個聲響像號頭，搭我講，“爾走上到{倚}來，我會畀以後必定有個事幹指點爾。”

·2 Ngô ziu bi Sing-Ling kön-dong: mông-djôh yiu zo-yü pa ze t'in, zo-yü-zông yiu ih-yü zo-teh;

> 2 我就被聖靈感動：望着有坐位擺在天，坐位上有一位坐{搭}；

·3 zo-teh Cü-ts yüong-mao ziang pih-nyüoh teh mô-nao: yiu heo yü-cün zo-yü, mông-djôh ziang fi-ts'e nyüoh.

> 3 坐{搭}主子容貌像碧玉搭瑪瑙：有鱟圍轉坐位，望着像翡翠玉。

·4 Zo-yü deo-ky'ün yiu nyin-s-ke zo-yü: ze zo-yü ngô mông-djôh yiu nyin-s-ke tsiang-lao zo-kæn, tsiah shih-bah-keh i-zông; deo ta kying-ts-keh bing-t'in-kwön.

> 4 坐位頭圈有廿四個坐位：在坐位我望着有廿四個長老坐{簡}，着雪白個衣裳；頭帶金子個平天冠。

·5 Jong zo-yü yiu sin-din teh hyiang-le, teh hyü-to sing-ing c'ih-le. Yi yiu ts'ih-tsæn teng-liang ze zo-yü min-zin, ziu-z Zông-ti ts'ih-ke Ling;

> 5 從坐位有閃電搭響雷，搭許多聲音出來。又有七盞燈{?亮}在坐位面前，就是上帝七個靈；

·6 zo-yü min-zin yiu po-li he ziang shü-tsing; zo-yü cong-yiang, teh zo-yü deo-ky'ün, yiu s-ke weh-veh zin-'eo mön-sing yiu ngæn.

> 6 坐位面前有玻璃海像水晶；坐位中央，搭坐位頭圈，有四個活物前後滿身有眼。

·7 Deo-ih-ke weh-veh ziang s-ts, di-nyi-ke weh-veh ziang siao-ngeo, di-sæn-ke weh-veh min-lin ziang nying, di-s-ke weh-veh ziang fi-keh la-ing.

> 7 頭一個活物像獅子，第二個活物像小牛，第三個活物面臉像人，第四個活物像飛個{老}鷹。

·8 Keh s-ke weh-veh, ke-ke yiu loh-tsih yih-pông, li-nga deo-ky'ün tu yiu ngæn: nyih yia feh hyih ze-teh kông, “Sing-zin, sing-zin, sing-zin, jün-neng-keh Cü Zông-ti, zin-deo ze-teh, yin-ze ze-teh, yi-'eo ze-teh.”

> 8 箇四個活物，個個有六隻翼膀，裏外頭圈都有眼：日夜弗歇在{搭}講，“聖善，聖善，聖善，全能個主上帝，前頭在{搭}，現在在{搭}，以後在{搭}。”

·9 Keh weh-veh kyü yüong-wa, tseng-djong, kön-zia peh zo ze zo-yü-zông üong-weh Cü-ts z-'eo,

> 9 箇活物歸榮華，尊重，感謝畀坐在坐位上永活主子時候，

·10 nyin-s-ke tsiang-lao p'oh-lôh zo ze zo-yü-zông-keh min-zin, pa-pa üong-weh Cü-ts, côh-lôh ge-keh bing-t'in-kwön ze zo-yü min-zin, kông,

> 10 廿四個長老覆落坐在坐位上個面前，拜拜永活主子，捉落渠個平天冠在坐位面前，講，

·11 “Ngô-keh Cü Ngô-keh Zông-ti, Ng ing-ke ziu yüong-wa, tseng-djong, gyün-ping: ing-yü væn-veh tu z Ng su zao, væn-veh zao-c'ih-le su yiu, tu z Ng-keh ts-i.”

> 11 “我個主我個上帝，爾應該受榮華，尊重，權柄：因爲萬物都是爾所造，萬物造出來所有，都是爾個旨意。”


## Mz. 5.

> Mz. 5.

**_1 Ts'ih-k'o ing su fong-lao-keh shü: 9 tsih-yiu sæh-ku-keh Siao-yiang hao ts'ah-k'e. 12 Su-i tsiang-lao tsæn-mi Ge, 9 kông, Ge yüong Ge-z-keh hyüih c'ü-joh ge-he._**

> **_1 七{抲}印所封牢個書：9 只有殺過個小羊好拆開。12 所以長老讚美渠，9 講，渠用渠自個血取贖渠許。_**

·1 NGÔ yi mông-djôh zo ze zo-yü-zông Cü-ts jing-tsih siu yiu ih-kyün shü li-nga tu yiu z, yüong ts'ih-k'o ing fong-lao.

> 1 我又望着坐在坐位上主子順隻手有一卷書裏外都有字，用七{抲}印封牢。

·2 Yi mông-djôh yiu neng-kön-keh t'in-s do sing-hyiang kông, “Kæh-nying hao t'æn-k'e keh-kyün shü, ts'ah-k'e ge-keh ing?”

> 2 又望着有能幹個天使大聲響講，“何人好攤開箇卷書，拆開渠個印？”

·3 Ze t'in-zông, di-zông, teh di-'ô, tu feh neng t'æn-k'e keh-kyün shü, mông ge.

> 3 在天上，地上，搭地下，都弗能攤開箇卷書，望渠。

·4 Ngô ziu k'oh-mang ing-yü m-yiu hao t'æn-k'e keh-kyün shü mông ge.

> 4 我就哭猛因爲無有好攤開箇卷書望渠。

·5 Yiu ih-ke tsiang-lao teh ngô kông, “Feh iao k'oh: Yiu-da ts-p'a-keh S-ts, Da-bih-keh Keng-deo, yi-kying teh-sing, hao t'æn-k'e keh-kyün shü ts'ah-k'e ge ts'ih-k'o ing.”

> 5 有一個長老搭我講，“弗要哭：猶大支派個獅子，大闢個根頭，已經得勝，好攤開箇卷書拆開渠七{抲}印。”

·6 Ngô ziu mông ze zo-yü teh tsiang-lao, teh s-ke weh-veh cong-yiang, yiu ih-tsih Siao-yiang gyi-teh, ziang bi sæh-ku, yiu ts'ih-tsih kôh, ts'ih-tsih ngæn, ziu-z Zông-ti ts'ih-ke Ling, ts'a tao t'ong-t'in-'ô.

> 6 我就望在坐位搭長老，搭四個活物中央，有一隻小羊徛{搭}，像被殺過，有七隻角，七隻眼，就是上帝七個靈，差到統天下。

·7 Ge tseo-le, jong zo ze zo-yü zông Cü-ts jing-tsih siu do keh-kyün shü.

> 7 渠走來，從坐在坐位上主子順隻手馱箇卷書。

·8 Do keh-kyün shü z-'eo, keh s-ke weh-veh teh nyin-s-ke tsiang-lao tu p'oh ze Siao-yiang min-zin, ke-ke k'ô gying, teh kying-ts-keh hyiang-lu yiu hyiang din-mön, ziu-z sing-du-keh tao-kao.

> 8 馱箇卷書時候，箇四個活物搭廿四個長老都覆在小羊面前，個個揢琴，搭金子個香爐有香墊滿，就是聖徒個禱告。

·9 Ge-he ko-ts'ông sing-keh tsæn-mi-s, kông, “Ng ing-ke do keh-kyün shü, ts'ah-k'e ge-keh ing: ing-yü Ng bi sæh-ku, yüong Ng-keh hyüih c'ü-joh ngô-he jong kôh ts-p'a, k'eo-ing, pah-sing, koh-veng, tu kyü peh Zông-ti,

> 9 渠許歌唱新個讚美詩，講，“爾應該馱箇卷書，拆開渠個印：因爲爾被殺過，用爾個血取贖我許從各支派，口音，百姓，國{?分}，都歸畀上帝，

·10 peh ngô-he tso wông tso tsi-s ze ngô-he Zông-ti min-zin; hao ze si-zông tso wông.”

> 10 畀我許做王做祭司在我許上帝面前；好在世上做王。”

·11 Ngô yi mông, t'ing-djôh zo-yü teh weh-veh tsiang-lao-keh deo-ky'ün yiu hyü-to t'in-s-keh sing-ing; ge su-moh z ts'in-ts'in-væn-væn;

> 11 我又望，聽着坐位搭活物長老個頭圈有許多天使個聲音；渠數目是千千萬萬；

·12 do sing-hyiang kông, “Keh sæh-ku-keh Siao-yiang ing-ke tsih-ziu gyün-ping, fu-coh, ts'ong-ming, neng-lih, tseng-kyü, yüong-wa, coh-tsæn.”

> 12 大聲響講，“箇殺過個小羊應該接受權柄，富足，聰明，能力，尊貴，榮華，祝讚。”

·13 Ngô yi t'ing-djôh t'in-zông, di-zông, teh di-'ô, he-yiang, væn-pah su yiu, teh ge li-min væn-veh tu kông, “Dæn-nyün coh-tsæn, tseng-kyü, yüong-wa, neng-kön, üong-yün kyü peh zo ze zo-yü-zông Cü-ts teh Siao-yiang.”

> 13 我又聽着天上，地上，搭地下，海洋，凡百所有，搭渠裏面萬物都講，“但願祝讚，尊貴，榮華，能幹，永遠歸畀坐在坐位上主子搭小羊。”

·14 Keh s-ke weh-veh kông, “Ô-meng.” Keh-sih tsiang-lao ziu p'oh-lôh pa-pa.

> 14 箇四個活物講，“亞門。”箇些長老就覆落拜拜。


## Mz. 6.

> Mz. 6.

**_1 A-ts'-jü ts'ah-k'e keh ts'ih-k'o ing, ih-ke ih-ke ts'ah-k'e ts-'eo yiu zah-m tse-næn._**

> **_1 挨次序拆開箇七{抲}印，一個一個拆開之後有甚麼災難。_**

·1 NGÔ mông Siao-yiang k'e di-ih-k'o ing z-'eo ziu t'ing s-ke weh-veh ts-cong yiu sing-ing ziang hyiang-le, kông, “Hao le.”

> 1 我望小羊開第一{抲}印時候就聽四個活物之中有聲音像響雷，講，“好來。”

·2 Ngô ziu mông, mông-djôh ih-p'ih bah mô, gyi mô cü-ts k'ô kyüong; yi peh ge bing-t'in-kwön: ge c'ih-le teh-sing, yi teh-sing.

> 2 我就望，望着一匹白馬，徛馬主子揢弓；又畀渠平天冠：渠出來得勝，又得勝。

·3 K'e di-nyi-k'o ing, ngô t'ing di-nyi-ke weh-veh kông, “Hao le.”

> 3 開第二{抲}印，我聽第二個活物講，“好來。”

·4 Yi yiu ih-p'ih 'ong mô c'ih-le: peh gyi mô cü-ts neng-keo deh-k'e t'in-'ô t'a-bing, peh ge-he sæh-le-sæh-k'e: wæ-yiu ih-pô ting do tao peh ge.

> 4 又有一匹紅馬出來：畀徛馬主子能夠奪去天下太平，畀渠許殺來殺去：還有一把頂大刀畀渠。

·5 K'e di-sæn-k'o ing, ngô t'ing di-sæn-ke weh-veh kông, “Hao le.” Ngô ziu mông, mông-djôh ih-p'ih heh mô; gyi mô cü-ts siu k'ô t'in-bing ts'ing.

> 5 開第三{抲}印，我聽第三個活物講，“好來。”我就望，望着一匹黑馬；徛馬主子手揢天平秤。

·6 Ngô t'ing s-ke weh-veh ts-cong yiu sing-ing kông, “Ih-sing siao-mah ih-din nying-ts, sæn-sing do-mah ih-din nying-ts; yiu teh tsiu hyiao tsông wa.”

> 6 我聽四個活物之中有聲音講，“一升小麥一鈿銀子，三升大麥一鈿銀子；油搭酒{=休要}妝壞。”

·7 K'e di-s-k'o ing, ngô t'ing di-s-ke weh-veh kông, “Hao le.”

> 7 開第四{抲}印，我聽第四個活物講，“好來。”

·8 Ngô ziu mông, mông-djôh ih-p'ih hwe-seh-keh mô: gyi mô cü-ts ming-z S; Ing-s keng ge 'eo-deo. Yiu gyün-ping s-peh ge ze si-zông s-ku-ts-ih, hao yüong tao-k'eo, hông-nyin, weng-yüoh, teh yia-siu tsông-s ge-he.

> 8 我就望，望着一匹灰色個馬：徛馬主子名字死；陰司跟渠後頭。有權柄賜畀渠在世上四股之一，好用刀口，荒年，瘟疫，搭野獸妝死渠許。

·9 K'e di-ng-k'o ing, ngô mông-djôh ze tsi-dæn-'ô yiu yü Zông-ti-keh dao-li, teh ge-he su siu-lao-keh kyin-tsing bi sæh-gao cü-ts-keh ling-weng:

> 9 開第五{抲}印，我望着在祭壇下有爲上帝個道理，搭渠許所守牢個見證被殺爻主子個靈魂：

·10 ge-he do sing-hyiang kông, “Sing-zin zing-zih-keh Cü-tse, Ng feh sing-p'ön djü ze di-zông-keh nying, feh sing liu ngô-he hyüih-keh ün-wông tao kyi-z?”

> 10 渠許大聲響講，“聖善誠實個主宰，爾弗審判住在地上個人，弗伸流我許血個冤枉到幾時？”

·11 Ziu yiu shih-bah-keh i-zông s-peh ge-he kôh-nying; yi t'ong-ts ge-he, iao dzæn-z ön-sing, teng-tao dong-z-keh hyüong-di, 'eo-le bi sæh-gao ziang ge-he-keh su-moh mön-coh.

> 11 就有雪白個衣裳賜畀渠許各人；又通知渠許，要暫時安心，等到同事個兄弟，後來被殺爻像渠許個數目滿足。

·12 K'e di-loh-k'o ing, ngô ziu mông-djôh di dong-teh-mang; nyih-deo pin moh-heh ziang mao-pu, nyüih-liang pin ziang hyüih;

> 12 開第六{抲}印，我就望着地動得猛；日頭變墨黑像毛布，月亮變像血；

·13 t'in-zông-keh sing-siu tih-lôh di, ziang vu-hwa-ko jü bi do fong c'ü-dong, tang-lôh ge vong zing-joh-keh ko-ts.

> 13 天上個星宿跌落地，像無花果樹被大風吹動，打落渠朆成熟個果子。

·14 T'in ku-k'e ziang ih-foh wa kyün-le; væn-pah sæn-ling teh he-tao tu yi-ku ge-keh nyün su-ze.

> 14 天過去像一幅畫捲來；凡百山嶺搭海島都移過渠個原所在。

·15 Si-zông-keh kyüing-wông, kwön-fu, ze-cü, tsiang-kyüing, yiu gyün-ping-keh, teh væn-pah tso nu-boh feh tso nu-boh, tu iu ze sæn-dong teh ngæn-dong-li;

> 15 世上個君王，官府，財主，將軍，有權柄個，搭凡百做奴僕弗做奴僕，都幽在山洞搭巖洞裏；

·16 ziu dziao sæn teh zih-ngæn kông, “Hao tao-lôh ke-lao ngô-he, bi-ku zo-yü-zông zo-teh Cü-ts min-lin, teh Siao-yiang-keh nu-ky'i:

> 16 就朝山搭石巖講，“好倒落蓋牢我許，避過坐位上坐{搭}主子面臉，搭小羊個怒氣：

·17 ing-yü Ge nu-ky'i-keh do nyih-ts yi-kying tao-gao; kæh-nying hao tông-teh-lao?”

> 17 因爲渠怒氣個大日子已經到爻；何人好當得牢？”


## Mz. 7.

> Mz. 7.

**_1 Yiu t'in-s ing ih-k'o ing ze Zông-ti-keh nu-boh ngah-kôh-deo. 4 To-siao ing-ku jong Yi-seh-lih kôh ts-p'a. 9 Jong ih-ts'ih koh-kô su-moh tu su-feh-pin, gyi ze zo-yü zin, tsiah shih-bah i-zông, siu k'ô tsao-jü-keh ts-hong. 14 Ge-keh i-zông bi Siao-yiang-keh hyüih si shih-bah._**

> **_1 有天使印一{抲}印在上帝個奴僕額角頭。4 多少印過從以色列各支派。9 從一切國家數目都數弗遍，徛在坐位善，着雪白衣裳，手揢棗樹個枝蕻。14 渠個衣裳被小羊個血洗雪白。_**

·1 'EO-LE ngô mông-djôh s-ke t'in-s gyi ze di-keh s kôh, k'ô s-fông-keh fong, peh fong feh c'ü-djôh di, teh he, teh væn-pah jü-moh.

> 1 後來我望着四個天使徛在地個四角，揢四方個風，畀風弗吹着地，搭海，搭凡百樹木。

·2 Ngô yi mông-djôh ih-ke t'in-s jong tong-pin zông-le, k'ô weh Zông-ti-keh ing: ting do sing-hyiang ao-ky'i-le vong-ts hao siang-seng di teh he s-ke t'in-s, kông, 

> 2 我又望着一個天使從東邊上來，揢活上帝個印：頂大聲響{詨}起來奉旨好傷損地搭海四個天使，講，

·3 “Hyiao siang-seng di, teh he, teh  jü-moh, teng-tao ngô-he ing ih-k'o ing ze ngô-he Zông-ti-keh nu-boh ngah-kôh-deo.”

> 3 “{=休要}傷損地，搭海，搭樹木，等到我許印一{抲}印在我許上帝個奴僕額角頭。”

·4 Ngô t'ing-djôh ziu ing-keh su-moh, ze Yi-seh-lih-keh pah-sing cong ts-p'a yiu zih-s-væn s-ts'in ing-ku.

> 4 我聽着受印個數目，在以色列個百姓衆支派有十四萬四千印過。

·5 Yiu-da ts-p'a ziu ing ih-væn nyi ts'in: Liu-bin ts-p'a ih-væn nyi ts'in: Kô-teh ts-p'a ih-væn nyi ts'in: 

> 5 猶大支派受印一萬二千：流便支派一萬二千：迦得支派一萬二千：

·6 Ô-sih ts-p'a ih-væn nyi ts'in: Neh-da-li ts-p'a ih-væn nyi ts'in: Mô-nô-si ts-p'a ih-væn nyi ts'in: 

> 6 亞設支派一萬二千：納大利支派一萬二千：馬拿西支派一萬二千：

·7 Si-min ts-p'a ih-væn nyi ts'in: Li-vi ts-p'a ih-væn nyi ts'in: Yi-sæh-kô ts-p'a ih-væn nyi ts'in: 

> 7 西面支派一萬二千：利未支派一萬二千：以薩伽支派一萬二千：

·8 Si-pu-leng ts-p'a ih-væn nyi ts'in: Iah-seh ts-p'a ih-væn nyi ts'in: Bin-ngô-ming ts-p'a ing-keh ih-væn nyi ts'in.

> 8 西布倫支派一萬二千：約瑟支派一萬二千：便雅憫支派印個一萬二千。

·9 'EO-LE ngô mông jong ih-ts'ih koh-kô, zoh-veng pah-sing k'eo-ing, yiu hyü-to nying, su tu su-feh-pin, gyi ze zo-yü teh Siao-yiang-keh min-zin, tsiah shih-bah i-zông, siu k'ô tsao-jü ts-hong;

> 9 後來我望從一切國家，族份百姓口音，有許多人，數都數弗遍，徛在坐位搭小羊個面前，着雪白衣裳，手揢棗樹枝蕻；

·10 ting do sing-hyiang ao-ky'i-le, kông, “Dæn-nyün kyiu-sing kyü peh zo ze zo-yü-zông ngô-he-keh Zông-ti, teh Siao-yiang.”

> 10 頂大聲響{詨}起來，講，“但願救星歸畀坐在坐位上我許個上帝，搭小羊。”

·11 Cong t'in-s yü-cün zo-yü, teh tsiang-lao, teh s-ke weh-veh; ze zo-yü min-zin p'oh-lôh, pa-pa Zông-ti, kông,

> 11 衆天使圍轉坐位，搭長老，搭四個活物；在坐位面前覆落，拜拜上帝，講，

·12 “Ô-meng: Dæn-nyün coh-tsæn, yüong-wa, ts'ong-ming, kön-zia, tseng-kyü, gyün-ping, neng-kön, üong-yün kyü peh ngô-he-keh Zông-ti. Ô-meng.”

> 12 “亞門：但願祝讚，榮華，聰明，感謝，尊貴，權柄，能幹，永遠歸畀我許個上帝。亞門。”

·13 Yiu ih-ke tsiang-lao teh ngô kông, “Keh-sih tsiah shih-bah i-zông-keh z kæh-nying? jong 'ah-yi le?”

> 13 有一個長老搭我講，“箇些着雪白衣裳個是何人？從{何}{裏}來？”

·14 Ngô kông, “Ng Cü hyiao-teh.” Ge kông, “Ge-he z jong da-næn c'ih-le, yüong Siao-yiang-keh hyüih si ge i-zông shih-bah.

> 14 我講，“爾主曉得。”渠講，“渠許是從大難出來，用小羊個血洗渠衣裳雪白。

·15 Su-i ze Zông-ti zo-yü min-zin nyih yia ze Ge-keh sing-din-li voh-z Ge; zo ze zo-yü-zông Cü-ts djü ze ge-he cong-yiang.

> 15 所以在上帝坐位面前日夜在渠個聖殿裏服事渠；坐在坐位上主子住在渠許中央。

·16 Ge-he fe tse du-hæh, fe tse k'eo-k'eh; nyih-deo teh ho-ky'i fe tsao-djôh ge:

> 16 渠許{=弗會}再肚{瞎}，{=弗會}再口渴；日頭搭火氣{=弗會}遭着渠：

·17 ing-yü zo-yü cong-yiang-keh Siao-yiang we tsiao-kwön ge-he, ta ge tao weh-shü-keh nyün-deo; Zông-ti we k'a-gao ge-he ih-ts'ih-keh ngæn-li.

> 17 因爲坐位中央個小羊會照管渠許，帶渠到活水個源頭；上帝會揩爻渠許一切個眼淚。


## Mz. 8.

> Mz. 8.

**_1 Di-ts'ih-k'o ing ts'ah-k'e z-'eo, yiu ts'ih-ke t'in-s, ts'ih-ke 'ao-deo kao-de ge-he. 6 S-ke c'ü 'ao-deo ziu yiu ting do-keh tse-næn. 3 Wæ-yiu ih-ke t'in-s do hyiang peh ge teh cong sing-du-keh tao-kao jü-de ze kying-dæn zông._**

> **_1 第七{抲}印拆開時候，有七個天使，七個號頭交代渠許。6 四個吹號頭就有頂大個災難。3 還有一個天使馱香畀渠搭衆聖徒個禱告聚隊在金壇上。_**

·1 K'e di-ts'ih-k'o ing, t'in ziu pih-zing mao liang-k'eh kong-fu.

> 1 開第七{抲}印，天就謐靜毛兩刻工夫。

·2 Ngô mông-djôh gyi ze Zông-ti min-zin ts'ih-ke t'in-s; yiu ts'ih-ke 'ao-deo kao-de ge-he.

> 2 我望着徛在上帝面前七個天使；有七個號頭交代渠許。

·3 Yi yiu ih-ke t'in-s le do kying-ts-keh hyiang-lu, gyi ze tsi-dæn pin; yiu hyü-to hyiang peh ge, hao teh cong sing-du-keh tao-kao jü-de hyin-zông zo-yü min-zin kying-ts tsi-dæn-zông.

> 3 又有一個天使來馱金子個香爐，徛在祭壇邊；有許多香畀渠，好搭衆聖徒個禱告聚隊獻上坐位面前金子祭壇上。

·4 Hyiang-keh in, teh cong sing-du-keh tao-kao, jong t'in-s siu-li jü-de sing-zông Zông-ti min-zin.

> 4 香個煙，搭衆聖徒個禱告，從天使手裏聚隊升上上帝面前。

·5 T'in-s do hyiang-lu; yüong dæn-zông-keh ho ts-mön, tao ze di-zông: ziu yiu hyü-to sing-ing, teh hyiang-le, sin-din, di-dong.

> 5 天使馱香爐；用壇上個火𣥼滿，倒在地上：就有許多聲音，搭響雷，閃電，地動。

·6 Keh ts'ih-ke t'in-s k'ô ts'ih-ke 'ao-deo z-kyi bi-bæn iao c'ü.

> 6 箇七個天使揢七個號頭自己備辦要吹。

·7 Di-ih-ke t'in-s c'ü 'ao-deo, yiu bôh teh ho 'o hyüih, tön-lôh ze di-zông: jü-moh siao-gao sæn-ku-ts-ih, yi siao-gao pah-yiang ts'ing-ts'ao.

> 7 第一個天使吹號頭，有雹搭火和血，斷落在地上：樹木燒爻三股之一，又燒爻百樣青草。

·8 Di-nyi-ke t'in-s c'ü 'ao-deo, ziu yiu ziang ting do ho sæn ze-teh siao tön ze he-li: he-shü sæn-ku-ts-ih pin-tso hyüih;

> 8 第二個天使吹號頭，就有像頂大火山在{搭}燒斷在海裏：海水三股之一變做血；

·9 he-li weh-veh s-gao sæn-ku-ts-ih; jün ah wa-gao sæn-ku-ts-ih.

> 9 海裏活物死爻三股之一；船也壞爻三股之一。

·10 Di-sæn-ke t'in-s c'ü 'ao-deo, yiu ih-leh ting do sing jong t'in tih-lôh, yin-deo ziang ho-pô ze-teh dziah, tih-lôh ze kông-'o teh shü-nyün sæn-ku-ts-ih;

> 10 第三個天使吹號頭，有一粒頂大星從天跌落，焰頭像火把在{搭}着，跌落在江河搭水源三股之一；

·11 keh-leh sing ming-z Ing-dzing: shü sæn-ku-ts-ih pin-tso ing-dzing; yü shü pin k'u, hyü-to nying s-gao.

> 11 箇粒星名字茵蔯：水三股之一變做茵蔯；爲水變苦，許多人死爻。

·12 Di-s-ke t'in-s c'ü 'ao-deo; nyih-deo, nyüih-liang, sing-siu tu yiu sæn-ku-ts-ih tang-gao; peh ge sæn-ku-ts-ih heh-ön, nyih-li sæn-ku-ts-ih m-yiu liang-kwông, yia ah z-t'ih.

> 12 第四個天使吹號頭；日頭，月亮，星宿都有三股之一打爻；畀渠三股之一黑暗，日裏三股之一無有亮光，夜也是{剔}。

·13 Ngô yi mông, t'ing-djôh ih-ke t'in-s, fi ze pön-t'in, do sing-hyiang kông, “'O-tse, 'o-tse, 'o-tse, ling-djôh djü ze di-zông cü-ts, yü gyi-yü sæn-ke t'in-s kw'a iao c'ü 'ao-deo-keh sing-hyiang.”

> 13 我又望，聽着一個天使，飛在半天，大聲響講，“禍災，禍災，禍災，臨着住在地上主子，爲其餘三個天使快要吹號頭個聲響。”


## Mz. 9.

> Mz. 9.

**_1 Di-ng-ke t'in-s c'ü 'ao-deo ts-'eo, ziu jong t'in yiu ih-leh sing tih-lôh di, m-ti-k'ang-keh so-z kao peh ge. 2 Ge k'e m-ti-k'ang, ziu yiu wông-djong ziang zô-hyih c'ih-le. 12 Deo-ih-ke 'o-tse ku-gao. 13 Di-loh-ke 'ao-deo ziu c'ü. 14 S-ke pông-lao-keh t'in-s fông-gao._**

> **_1 第五個天使吹號頭之後，就從天有一粒星跌落地，無底坑個鎖匙交畀渠。2 渠開無底坑，就有蝗蟲像蛇蠍出來。12 頭一個禍災過爻。13 第六個號頭就吹。14 四個綁牢個天使放爻。_**

·1 Di-ng-ke t'in-s c'ü 'ao-deo, ngô mông-djôh ih-leh sing jong t'in-zông tih-lôh di: yiu m-ti-k'ang-keh so-z kao peh ge.

> 1 第五個天使吹號頭，我望着一粒星從天上跌落地：有無底坑個鎖匙交畀渠。

·2 Ge k'e m-ti-k'ang; yiu in ziang ting mang ho-lu-keh in jong k'ang-li zông-le; nyih-deo teh ky'üong-ts'ông yü k'ang-keh in heh-gao.

> 2 渠開無底坑；有煙像頂猛火爐個煙從坑裏上來；日頭搭穹蒼爲坑個煙黑爻。

·3 Yiu wông-djong jong in cong-yiang c'ih-le ze di-zông; yiu gyün-ping s-peh ge, ziang di-zông zô-hyih yiu gyün-ping.

> 3 有蝗蟲從煙中央出來在地上；有權柄賜畀渠，像地上蛇蠍有權柄。

·4 Ge-he vong-ts feh seng-siang di-zông-keh ts'ao, teh pih-loh-keh yih, teh pah-yiang jü-moh, tæn seng-siang ngah-kôh-deo m-yiu Zông-ti ing-keh nying.

> 4 渠許奉旨弗損傷地上個草，搭碧綠個葉，搭百樣樹木，單損傷額角頭無有上帝印個人。

·5 Su s-peh ge-keh gyün-ping, feh-z hao sæh nying, z iao t'ong-k'u ge ng-ke nyüih: ge t'ong-k'u ziang zô-hyih ting nying-keh t'ong-k'u.

> 5 所賜畀渠個權柄，弗是好殺人，是要痛苦渠五個月：渠痛苦像蛇蠍叮人個痛苦。

·6 Keh z-'eo nying iao zing s, zing-feh-le; pô-feh-teh s, s we bi-ku ge.

> 6 箇時候人要尋死，尋弗來；巴弗得死，死會避過渠。

·7 Keh wông-djong z ziang bi-bæn kao-tsin-keh mô; ge deo-zông ziang ta kying-ts-keh kwön-min, ge min-lin ziang nying-keh min-lin.

> 7 箇蝗蟲是像備辦交戰個馬；渠頭上像戴金子個冠冕，渠面臉像人個面臉。

·8 Ge-he deo-fæh ziang nyü-nying-keh deo-fæh, ngô-ts' ziang s-ts-keh ngô-ts'.

> 8 渠許頭髮像女人個頭髮，牙齒像獅子個牙齒。

·9 Ge-he wu-sing-kying ziang t'ih-kæh; ge yih-pông-keh sing-hyiang ziang hyü-to ts'ô teh mô, diao kw'a k'e kao-tsin-keh sing-hyiang.

> 9 渠許護心鏡像鐵甲；渠翼膀個聲響像許多車搭馬，趒快去交戰個聲響。

·10 Ge mi-pô ziang zô-hyih; mi-pô yiu doh-ts': ge-keh gyün-ping hao seng-siang nying ng-ke nyüih.

> 10 渠尾巴像蛇蠍；尾巴有毒刺：渠個權柄好損傷人五個月。

·11 Ge-he-keh wông-ti ziu-z m-ti-k'ang-keh s-ts'a; tsiao Hyi-pah-le-keh k'eo-ing z Ô-pô-teng, tsiao Hyi-læh-keh k'eo-ing z Ô-po-leng.  〔Ô-pô-teng teh Ô-po-leng ziu-z we mih-vông-keh i-s. 〕

> 11 渠許個皇帝就是無底坑個使差；照希伯來個口音是亞巴頓，照希臘個口音是亞波淪。亞巴頓搭亞波淪就是會滅亡個意思。

·12  DEO-IH-KE tse-næn ku-k'e; wæ-yiu liang-ke tse-næn iao le.

> 12 頭一個災難過去；還有兩個災難要來。

·13 Di-loh-ke t'in-s c'ü 'ao-deo, ngô t'ing-djôh yiu sing-ing jong Zông-ti min-zin kying-dæn-keh s-kôh le,

> 13 第六個天使吹號頭，我聽着有聲音從上帝面前金壇個四角來，

·14 teh k'ô 'ao-deo di-loh-ke t'in-s kông, “Pông ze Pah-læh do 'o-keh s-ke t'in-s hao fông ge.”

> 14 搭揢號頭第六個天使講，“綁在百辣大河個四個天使好放渠。”

·15 Keh s-ke t'in-s bi fông-c'ih, yi-kying bi-bæn sæh-nying sæn-ku-ts-ih, ziu-z ze ding-hao-keh z-zing nyih-ts nyüih-veng nyin-kang.

> 15 箇四個天使被放出，已經備辦殺人三股之一，就是在定好個時辰日子月份年庚。

·16 Mô-ping-keh su-moh yiu nyi-væn-væn: ngô t'ing-djôh ge su-moh.

> 16 馬兵個數目有二萬萬：我聽着渠數目。

·17 Ngô ze moh-z mông-djôh mô teh gyi mô cü-ts, ge wu-sing-kying ziang ho ziang ts-'ong seh ziang liu-wông: mô deo ziang s-ts deo; yiu ho teh in teh liu-wông jong ge k'eo-li c'ih-le.

> 17 我在默示望着馬搭徛馬主子，渠護心鏡像火像紫紅色像硫磺：馬頭像獅子頭；有火搭煙搭硫磺從渠口裏出來。

·18 Yüong-keh sæn-yiang, ziu-z ge k'eo-li su c'ih-keh ho teh in teh liu-wông, sæh-nying sæn-ku-ts-ih.

> 18 用個三樣，就是渠口裏所出個火搭煙搭硫磺，殺人三股之一。

·19 Mô-keh lih-dao ze ge k'eo teh mi-pô: ge mi-pô ziang zô, ah yiu deo; z yüong ge we seng-siang.

> 19 馬個力道在渠口搭尾巴：渠尾巴像蛇，也有頭；是用渠會損傷。

·20 Gyi-yü-keh nying, vong tsao keh-sih tse-næn s, wæ feh hwe-ke ge siu su tso, ziu-z pa kyü, teh kying, nying, dong, jü-moh, zih-deo; fe mông, fe t'ing, fe 'ang-dong-keh ngeo-ziang:

> 20 其餘個人，朆遭箇些災難死，還弗悔改渠手所做，就是拜鬼，搭金，銀，銅，樹木，石頭；{=弗會}望，{=弗會}聽，{=弗會}行動個偶像：

·21 ah feh hwe-ke ge-he hyüong-sæh, zia-jih, kæn-ying, teh t'eo-dao.

> 21 也弗悔改渠許兇殺，邪術，姦淫，搭偷盜。


## Mz. 10.

> Mz. 10.

**_1 Ih-ke do neng-kön-keh t'in-s kông-lôh, ge siu k'ô t'æn-k'e-keh shü. 6 Ge ts-tin üong-weh-keh Cü væh-zi kông, yin-ze z-'eo m-gao. 9 Ge feng-fu Iah-'ön ky'üoh keh-kyün shü._**

> **_1 一個大能幹個天使降落，渠手揢攤開個書。6 渠指點永活個主罰誓講，現在時候無爻。9 渠吩咐約翰喫箇卷書。_**

·1 NGÔ yi mông-djôh do neng-kön-keh t'in-s jong t'in kông-lôh, tsiah-keh z yüing; ge deo-zông yiu heo, ge min ziang nyih-deo, ge kyiah ziang ho-djü;

> 1 我又望着大能幹個天使從天降落，着個是雲；渠頭上有鱟，渠面像日頭，渠腳像火柱；

·2 ge siu k'ô ih-kyün siao shü t'æn-k'e: ge jing-tsih kyiah dæh ze he-zông, tsi-tsih kyiah dæh ze di-zông;

> 2 渠手揢一卷小書攤開：渠順隻腳踏在海上，濟隻腳踏在地上；

·3 do sing-hyiang ao-ky'i-le, ziang s-ts kyiao: ge ih kyiao, yiu ts'ih-ke le fæh-c'ih sing-ing.

> 3 大聲響{詨}起來，像獅子叫：渠一叫，有七個雷發出聲音。

·4 Keh ts'ih-ke le kông ts-'eo, ngô ziu iao sia: tsih t'ing-djôh jong t'in-zông yiu sing-ing kông, “Keh ts'ih-ke le su kông-keh iao fong-hao, feh-k'o sia.”

> 4 箇七個雷講之後，我就要寫：只聽着從天上有聲音講，“箇七個雷所講個要封好，弗可寫。”

·5 Ngô su mông-djôh gyi ze he teh di-zông-keh t'in-s ziu di ge jing-tsih siu hyiang t'in,

> 5 我所望着徛在海搭地上個天使就遞渠順隻手向天，

·6 ts-tin üong-weh-keh Cü, ziu-z zao t'in lin ge li-min su yiu, di lin ge li-min su yiu, he lin ge li-min su yiu Cü-ts væh-zi kông, “Z-'eo yin-ze m-gao:

> 6 指點永活個主，就是造天連渠裏面所有，地連渠裏面所有，海連渠裏面所有主子罰誓講，“時候現在無爻：

·7 dæn-z di-ts'ih-ke t'in-s c'ü 'ao-deo z-'eo, Zông-ti ao-miao z-kön ziu we tso zing-kong, tsiao Ge hao sing-sih yi-kying djün peh Ge nu-boh keh-sih sin-ts-nying.

> 7 但是第七個天使吹號頭時候，上帝奧妙事幹就會做成功，照渠好信息已經傳畀渠奴僕箇些先知人。

·8 Ngô su t'ing-djôh jong t'in le-keh sing-ing, yi teh ngô kông, “Ng hao tseo tao keh-yü gyi ze he teh di-zông-keh t'in-s, tsih-ziu ge siu-li t'æn-k'e-keh siao-kyün.”

> 8 我所聽着從天來個聲音，又搭我講，“爾好走到箇位徛在海搭地上個天使，接受渠手裏攤開個小卷。”

·9 Ngô ziu tseo-tao t'in-s su-ze, teh ge kông, “Ts'ing ng peh ngô keh siao-kyün.” Ge teh ngô kông, “Ng hao do-k'e ky'üoh; z we peh ng du-li k'u, dæn-z ng k'eo-li we mih-din.”

> 9 我就走到天使所在，搭渠講，“請爾畀我箇小卷。”渠搭我講，“爾好馱去喫；是會畀爾肚裏苦，但是爾口裏會蜜甜。”

·10 Ngô ziu jong t'in-s siu-li tsih-ziu keh siao-kyün, ky'üoh-gao; ze k'eo-li ko-zin z mih-din: ky'üoh-ku ts-'eo, ngô du-li z k'u.

> 10 我就從天使手裏接受箇小卷，喫爻；在口裏果然是蜜甜：喫過之後，我肚裏是苦。

·11 Ge teh ngô kông, “Ng pih iao kông sin-ts shih-wa ze hyü-to pah-sing koh-veng k'eo-ing teh kyüing-wông-keh min-zin.”

> 11 渠搭我講，“爾必要講先知說話在許多百姓國{?分}口音搭君王個面前。”


## Mz. 11.

> Mz. 11.

**_1 Yiu liang-ke kyin-tsing kông sin-ts shih-wa. 6 Ge yiu gyün-ping peh t'in feh lôh-yü. 7 Weh-veh teh ge tang-tsiang, sæh ge. 8 S-siu vong ön-tsông. 11 Ku sæn-nyih pön weh-cün-le. 14 Di-nyi-ke 'o-tse ku-gao. 15 Di-ts'ih-ke 'ao-deo ziu c'ü._**

> **_1 有兩個見證講先知說話。6 渠有權柄畀天弗落雨。7 活物搭渠打仗，殺渠。8 屍首朆安葬。11 過三日半活轉來。14 第二個禍災過爻。15 第七個號頭就吹。_**

·1 Ziu yiu ih-keng dziang-ts'ih ziang kweng kao-fu ngô: kông, “Nang-ky'i, liang Zông-ti-keh sing-din, teh tsi-dæn, lin li-min tso li-pa cü-ts.

> 1 就有一根{?丈}尺像棍交付我：講，“{儜}起，量上帝個聖殿，搭祭壇，連裏面做禮拜主子。

·2 Tæn-tsih djü-gao din-nga-keh yü-ziang, feh yüong liang; ing-yü keh-z yi-kying s-peh bih-koh nying: ge-he we zin-dæh sing-zing s-zih-nyi-ke nyüih.

> 2 單只除爻殿外個圍牆，弗用量；因爲箇是已經賜畀別國人：渠許會踐踏聖城四十二個月。

·3 Ngô we s gyün-ping peh ngô liang-ke kyin-tsing, tsiah-ky'i mô-i kông sin-ts shih-wa ih-ts'in nyi-pah loh-zih nyih.”

> 3 我會賜權柄畀我兩個見證，着起麻衣講先知說話一千二百六十日。”

·4 Keh ziu-z liang-cü kæn-læn-jü teh liang-tsæn teng-gying, dziang gyi ze di-zông Cü-keh min-zin.

> 4 箇就是兩株橄欖樹搭兩盞燈檠，長徛在地上主個面前。

·5 Ziah yiu nying iao 'e ge, jong ge-he k'eo-li yiu ho p'eng-c'ih, mih-gao ge-keh dziu-dih: ziah yiu nying iao 'e ge, pih-ding z-t'ih sæh-gao.

> 5 若有人要害渠，從渠許口裏有火噴出，滅爻渠個仇敵：若有人要害渠，必定是{剔}殺爻。

·6 Ge-he yiu gyün-ping hao pi-lao t'in, peh ge tso sin-ts-nying-keh nyih-ts feh lôh-yü: yi yiu gyün-ping hao peh shü pin tso hyüih, ping-ts'ia jü ge su iao z-'eo, hao yüong hyü-to tse-næn tang di.

> 6 渠許有權柄好閉牢天，畀渠做先知人個日子弗落雨：又有權柄好畀水變做血，幷且隨渠所要時候，好用許多災難打地。

·7 Ge-he te-tsing tso-mön, jong m-ti-k'ang tseo-zông-keh yia-siu we teh ge-he tang-tsiang, tang-ying, sæh-gao ge.

> 7 渠許對證做完，從無底坑走上個野獸會搭渠許打仗，打贏，殺爻渠。

·8 Ge-he s-siu we ze do zing-li-keh ka-lu-zông, ziu-z pi-fông Su-to-mô teh Yi-gyih, ngô-he Cü bi ting ze zih-z-kô-keh su-ze.

> 8 渠許屍首會在大城裏個街路上，就是比方所多馬搭埃及，我許主被釘在十字架個所在。

·9 Keh pah-sing zoh-veng k'eo-ing koh-kô yiu-sih we mông-djôh ge-he s-siu sæn-nyih pön, feh hyü ön-tsông ge s-siu ze veng-li.

> 9 箇百姓族份口音國家有些會望着渠許屍首三日半，弗許安葬渠屍首在墳裏。

·10 Djü ze di-zông-keh nying, yü ge hwön-hyi kw'a-weh; yüong li-veh song-le song-k'e; ing-yü keh liang-ke sin-ts-nying z peh djü ze di-zông cü-ts t'ong-k'u.

> 10 住在地上個人，爲渠歡喜快活；用禮物送來送去；因爲箇兩個先知人是畀住在地上主子痛苦。

·11 Ku sæn-nyih pön yiu weh-keh ling jong Zông-ti tsing ge-he, ge-he ziu gyi-ky'i; mông-djôh cü-ts tu hôh-mang.

> 11 過三日半有活個靈從上帝進渠許，渠許就徛起；望着主子都{嚯}猛。

·12 Ge-he t'ing-djôh jong t'in-zông yiu do sing-hyiang teh ge-he kông, “Ng hao zông-le.” Ge-he ziu kô yüing sing t'in; ge-keh dziu-dih ah tu mông-djôh.

> 12 渠許聽着從天上有大聲響搭渠許講，“爾好上來。”渠許就駕雲升天；渠個仇敵也都望着。

·13 Keh z-'eo di ting yiao-dong, zing-dz tao-gao zih-ku-ts-ih; yü di-dong yiu ts'ih-ts'in nying s-gao: gyi-yü tu kying-hôh, kyü yüong-wa peh t'in-zông-keh Zông-ti.

> 13 箇時候地頂搖動，城池倒爻十股之一；爲地動有七千人死爻：其餘都驚{嚯}，歸榮華畀天上個上帝。

·14 Di-nyi 'O-tse ku-gao: di-sæn 'O-tse kw'a iao le.

> 14 第二禍災過爻：第三禍災快要來。

·15 Di-ts'ih-ke t'in-s c'ü 'ao-deo; t'in-zông ziu yiu ting do sing-ing kông, “Si-zông-keh koh-veng yi-kying kyü peh ngô-he Cü, teh Ge-keh Kyi-toh: Ge we tso Wông-ti tao si-si-de-de.”

> 15 第七個天使吹號頭；天上就有頂大聲音講，“世上個國{?分}已經歸畀我許主，搭渠個基督：渠會做皇帝到世世代代。”

·16 Zông-ti min-zin, zo ze zo-yü-keh nyin-s-ke tsiang-lao, ziu p'oh-lôh pa-pa Zông-ti, kông,

> 16 上帝面前，坐在坐位個廿四個長老，就覆落拜拜上帝，講，

·17 “Jün-neng-keh Zông-ti yin-ze zin-deo 'eo-deo ze-teh-keh Cü, kön-zia Ng; ing-yü Ng yi-kying tsih-tsông Ng do gyün-ping, tso Wông-ti.

> 17 “全能個上帝現在前頭後頭在{搭}個主，感謝爾；因爲爾已經接掌爾大權柄，做皇帝。

·18 Bih-koh fæh-nu, Ng nu-ky'i nyih-ts tao-gao, hao sing-p'ön s-nying, ah hao sông-s Ng-keh nu-boh keh-sih sin-ts-nying, teh sing-du, feh-leng do si, kying-djong p'ô-gyü Ng ming-deo cü-ts; ping-ts'ia hao djü-mih wa-gao di-keh cü-ts.”

> 18 別國發怒，爾怒氣日子到爻，好審判死人，也好賞賜爾個奴僕箇些先知人，搭聖徒，弗論大細，敬重怕懼爾名頭主子；幷且好除滅壞爻地個主子。”

·19 Ziu yiu Zông-ti-keh sing-din k'e ze t'in-zông; hyin-c'ih Ge iah-siang ze din-li; yi yiu sin-din, hyü-to sing-ing, hyiang-le, di-dong, teh ting do-keh bôh.

> 19 就有上帝個聖殿開在天上；顯出渠約箱在殿裏；又有閃電，許多聲音，響雷，地動，搭頂大個雹。


## Mz. 12.

> Mz. 12.

**_1 Yiu ih-ke nyü-nying tsiah nyih-deo, yiu kw'a sang-keh k'u-t'ong. 4 Ih-kwang 'ong-keh long gyi ze ge min-zin, siang t'eng-ky'üoh ge-keh siao-nying: 6 nyü-nying sang n-ts, ziu dao tao hông-yia. 7 Mi-kô-leh ta-ling ge s-ts'a teh long kao-tsin, tang-ying ge. 13 Long bi kön-c'ih tao di, ziu pih-næn keh nyü-nying._**

> **_1 有一個女人着日頭，有快生個苦痛。4 一梗紅個龍徛在渠面前，想吞喫渠個小人：6 女人生兒子，就逃到荒野。7 米加勒帶領渠使差搭龍交戰，打贏渠。13 龍被趕出到地，就逼難箇女人。_**

·1 YIU do dziao-deo yin-c'ih ze t'in-zông; ih-ke nyü-nying tsiah nyih-deo, nyüih-liang ze ge kyiah-'ô, deo-zông ta zih-nyi-leh sing tso kwön-min;

> 1 有大兆頭現出在天上；一個女人着日頭，月亮在渠腳下，頭上戴十二粒星做冠冕；

·2 ge wa-ying: kw'a iao sang, yü k'u-t'ong ao-ky'i-le.

> 2 渠懷孕：快要生，爲苦痛{詨}起來。

·3 Yi yiu dziao-deo yin-c'ih ze t'in-zông; ih-kwang hyüih-'ong-keh do long, yiu ts'ih-ke deo zih-tsih kôh, deo-zông ta ts'ih-ting kwön-min.

> 3 又有兆頭現出在天上；一梗血紅個大龍，有七個頭十隻角，頭上戴七頂冠冕。

·4 Ge mi-pô t'a-lôh t'in-zông-keh sing-siu sæn-ku-ts-ih, tön ze di-zông: long gyi ze kw'a sang-keh nyü-nying min-zin, teng ge sang-lôh, siang t'eng-ky'üoh ge siao-nying.

> 4 渠尾巴拖落天上個星宿三股之一，斷在地上：龍徛在快生個女人面前，等渠生落，想吞喫渠小人。

·5 Ge sang ih-ke n-ts, ziu-z tsiang-le iao yüong t'ih-kweng kwön-lao væn-koh: keh n-ts bi ta-zông tao Zông-ti, teh Ge zo-yü min-zin.

> 5 渠生一個兒子，就是將來要用鐵棍管牢萬國：箇兒子被帶上到上帝，搭渠坐位面前。

·6 Nyü-nying dao tao hông-yia, Zông-ti su bi hao-keh su-ze, ze-kæn hao yiang ge ih-ts'in nyi-pah loh-zih nyih.

> 6 女人逃到荒野，上帝所備好個所在，在{簡}好養渠一千二百六十日。

·7 Ze t'in-zông yiu kao-tsin: Mi-kô-leh ta-ling ge s-ts'a teh long kao-tsin; long ah ta-ling ge s-ts'a le kao-tsin;

> 7 在天上有交戰：米加勒帶領渠使差搭龍交戰；龍也帶領渠使差來交戰；

·8 tang-feh-ying, ze t'in-zông ah m-c'ü hao djü.

> 8 打弗贏，在天上也無處好住。

·9 Keh do long bi kön-c'ih, ziu-z keh lao zô, ah ts'ing-hwu Mo-kyü teh Sæh-dæn, su-zông ying-yiu t'ong-t'in-'ô; ziu bi kön-c'ih tao di-zông, ge-keh s-ts'a ah teh ge jü-de kön-c'ih.

> 9 箇大龍被趕出，就是箇老蛇，也稱呼魔鬼搭撒但，素常引誘統天下；就被趕出到地上，渠個使差也搭渠聚隊趕出。

·10 Ngô t'ing-djôh ze t'in-zông yiu ting do sing-hyiang, kông, “Yin-ze ngô-he Zông-ti-keh kyiu-sing, neng-kön, teh koh-kô, lin Ge Kyi-toh-keh gyün-ping zing-ziu: ing-yü hông-kao ngô-he hyüong-di cü-ts, ziu-z nyih yia ze Zông-ti min-zin hông-kao ge-he-keh z kön-c'ih-gao.

> 10 我聽着在天上有頂大聲響，講，“現在我許上帝個救星，能幹，搭國家，連渠基督個權柄成就：因爲謊告我許兄弟主子，就是日夜在上帝面前謊告渠許個是趕出爻。

·11 Ge-he k'ao Siao-yiang-keh hyüih teh z-kyi su te-tsing-keh dao-li, tang-ying ge; tao s feh e-sih ge sing-ming.

> 11 渠許靠小羊個血搭自己所對證個道理，打贏渠；到死弗愛惜渠性命。

·12 Su-i t'in, teh djü ze t'in cü-ts hao kw'a-weh. Tsih-z di teh he yiu 'o-tse: ing-yü mo-kyü yiu ting do nu-ky'i ling-djôh ng, ge hyiao-teh z-keh z-'eo m to-siao.”

> 12 所以天，搭住在天主子好快活。只是地搭海有禍災：因爲魔鬼有頂大怒氣臨着爾，渠曉得自個時候無多少。”

·13 Long mông-djôh z-kyi bi kön-c'ih tao di, ziu pih-næn sang n-ts-keh nyü-nying.

> 13 龍望着自己被趕出到地，就逼難生兒子個女人。

·14 Yiu do la-ing-keh liang-tsih yih-pông s-peh nyü-nying, hao fi tao ge-z su djü-keh hông-yia, ze-kæn hao yiang ge ih-nyin, liang-nyin, pön-nyin, to-bi zô-keh min-zin.

> 14 有大{老}鷹個兩隻翼膀賜畀女人，好飛到渠自所住個荒野，在{簡}好養渠一年，兩年，半年，躲避蛇個面前。

·15 Zô jong ge k'eo-li t'u-c'ih shü ziang 'o-shü ze nyü-nying 'eo-pe, iao t'e ge k'e.

> 15 蛇從渠口裏吐出水像河水在女人後背，要推渠去。

·16 Di pông-zu keh nyü-nying, k'e k'eo, t'eng-lôh long k'eo-li su t'u-c'ih-keh 'o-shü.

> 16 地幫助箇女人，開口，吞落龍口裏所吐出個河水。

·17 Long ky'i keh nyü-nying, tseo-k'e teh ge gyi-yü-keh ts-seng tang-tsiang, ziu-z siu Zông-ti-keh ka-ming, siu Yia-su Kyi-toh te-tsing cü-ts.

> 17 龍氣箇女人，走去搭渠其餘個子孫打仗，就是守上帝個誡命，守耶穌基督對證主子。


## Mz. 13.

> Mz. 13.

**_1 Ih-tsih yia-siu jong he-li c'ih-le, yiu ts'ih-ke deo, zih-tsih kôh, long ziu s-peh ge ge-z-keh neng-kön. 11 Wæ-yiu ih-tsih yia-siu jong di c'ih-le: 14 t'ong-ts di-zông nying yü bi tao siang-'e-keh yia-siu tso ngeo-ziang, 15 feng-fu nying pa ge, 16 ziu ge-keh ing tso kyi-'ao._**

> **_1 一隻野獸從海裏出來，有七個頭，十隻角，龍就賜畀渠渠自個能幹。11 還有一隻野獸從地出來：14 通知地上人爲被刀傷害個野獸做偶像，15 吩咐人拜渠，16 受渠個印做記號。_**

·1 Ge gyi ze he-pin sô-t'æn-zông. Ngô ziu mông-djôh ih-tsih yia-siu jong he-li tseo-zông, yiu ts'ih-ke deo zih-tsih kôh, kôh ta zih-ting kwön-min, deo-zông sia sih-doh-keh ming-z.

> 1 渠徛在海邊沙灘上。我就望着一隻野獸從海裏走上，有七個頭十隻角，角戴十頂冠冕，頭上寫褻瀆個名字。

·2 Ngô su mông-djôh-keh yia-siu ziang pao, ge kyiah ziang yüong-keh kyiah, k'eo ziang s-ts-keh k'eo: keh long ziu s-peh ge z-keh neng-kön, zo-yü, teh do gyün-ping.

> 2 我所望着個野獸像豹，渠腳像熊個腳，口像獅子個口：箇龍就賜畀渠自個能幹，坐位，搭大權柄。

·3 Ngô mông-djôh ge ih-ke deo ziang bi tang-siang kw'a s; ge kw'a s-keh siang-'eng i hao: t'ong-t'in-'ô tu hyi-gyi keng-jong keh yia-siu;

> 3 我望着渠一個頭像被打傷快死；渠快死個傷痕醫好：統天下都希奇跟從箇野獸；

·4 ge-he ziu pa keh long, ing-yü ge s gyün-ping peh yia-siu; ah pa yia-siu, kông, “Kæh-nying ziang keh yia-siu? kæh-nying neng-keo teh ge kao-tsin?”

> 4 渠許就拜箇龍，因爲渠賜權柄畀野獸；也拜野獸，講，“何人像箇野獸？何人能夠搭渠交戰？”

·5 Yiu s-peh ge kông do wa sih-doh-keh tsiang-cü; yi s-peh ge gyün-ping hao tso z-kön s-zih-nyi-ke nyüih.

> 5 有賜畀渠講大話褻瀆個張嘴；又賜畀渠權柄好做事幹四十二個月。

·6 Ge k'e k'eo sih-doh Zông-ti, sih-doh Ge-keh ming-deo, teh Ge tsiang-bong, lin djü ze t'in-zông cü-ts.

> 6 渠開口褻瀆上帝，褻瀆渠個名頭，搭渠帳篷，連住在天上主子。

·7 Yi peh ge hao teh sing-du kao-tsin, tang-ying ge-he: ping-ts'ia yiu gyün-ping s-peh ge hao kwön-lao cong zoh-veng pah-sing k'eo-ing teh koh-kô.

> 7 又畀渠好搭聖徒交戰，打贏渠許：幷且有權柄賜畀渠好管牢衆族份百姓口音搭國家。

·8 Djü ze di-zông-keh nying tu we pa ge, ziu-z m-yiu ming-z sia ze jong zao t'in-di yi-le bi sæh-gao Siao-yiang-keh weh-ming ts'ah-zông cü-ts.

> 8 住在地上個人都會拜渠，就是無有名字寫在從造天地以來被殺爻小羊個活命冊上主子。

·9 Yiu ng-tô cü-ts, ing-ke t'ing.

> 9 有耳朵主子，應該聽。

·10 Væn-pah lo-liah-keh, ah we bi lo-liah: yüong tao sæh-nying-keh, ah we bi tao sæh-gao. Sing-du zing-ne teh siang-sing tu ze keh su-ze.

> 10 凡百虜掠個，也會被虜掠：用刀殺人個，也會被刀殺爻。聖徒忍耐搭相信都在箇所在。

·11 Ngô yi mông-djôh ih-tsih yia-siu jong di tseo-zông; yiu liang-tsih kôh ziang siao-yiang, kông shih-wa ziang long.

> 11 我又望着一隻野獸從地走上；有兩隻角像小羊，講說話像龍。

·12 Ge we yüong di-ih-tsih yia-siu ih-ts'ih-keh gyün-ping ze ge min-zin. Peh di teh djü ze di-zông cü-ts tu pa di-ih-tsih yia-siu, ziu-z bi tang-siang kw'a s 'eo-le i hao-keh.

> 12 渠會用第一隻野獸一切個權柄在渠面前。畀地搭住在地上主子都拜第一隻野獸，就是被打傷快死後來醫好個。

·13 Ge yi tso do gyi-z, we peh ho jong t'in kông-lôh di ze nying-keh min-zin.

> 13 渠又做大奇事，會畀火從天降落地在人個面前。

·14 Yi teh-djôh gyün-ping ze yia-siu min-zin tso gyi-z hao mi-'oh djü ze di-zông-keh nying; yi t'ong-ts djü ze di-zông-keh nying, ing-ke yü ziu tao-keh siang-'e wæ weh-keh yia-siu, tso ngeo-ziang.

> 14 又得着權柄在野獸面前做奇事好迷惑住在地上個人；又通知住在地上個人，應該爲受刀個傷害還活個野獸，做偶像。

·15 Ge yiu gyün-ping s ling-ky'i peh keh yia-siu-keh ngeo-ziang, peh yia-siu-keh ngeo-ziang we kông shih-wa, yi we peh feh pa yia-siu ngeo-ziang cü-ts tu bi sæh-gao.

> 15 渠有權柄賜靈氣畀箇野獸個偶像，畀野獸個偶像會講說話，又會畀弗拜野獸偶像主子都被殺爻。

·16 Ge peh cong-nying, feh-leng do si, fu-kyü bing-zin, tso nu-boh feh tso nu-boh, tu ze jing-siu, 'oh-tsia ngah-kôh-deo yüong ing tso kyi-'ao;

> 16 渠畀衆人，弗論大細，富貴貧賤，做奴僕弗做奴僕，都在順手，或者額角頭用印做記號；

·17 peh m-yiu yia-siu-keh kyi-'ao 'oh-tsia ge ming-z, 'oh-tsia ge ming-z-keh su-moh cü-ts, tu feh hyü ma-tsing ma-c'ih.

> 17 畀無有野獸個記號或者渠名字，或者渠名字個數目主子，都弗許買進賣出。

·18 Ze keh su-ze yiu ts'ong-ming. Yiu ts-sih-keh nying hao sön yia-siu-keh su-moh, ing-yü z nying-keh su-moh: ge su-moh loh-pah loh-zih loh.

> 18 在箇所在有聰明。有知識個人好算野獸個數目，因爲是人個數目：渠數目六百六十六。


## Mz. 14.

> Mz. 14.

**_1 Siao-yiang teh Ge-z-keh nying gyi ze Shing-sæn zông. 6 T'in-s djün dao-li. 8 Pô-pi-leng tao-gao. 15 Si-zông siu-keh nyih-ts, ziu-z meh-nyih. 20 Zông-ti nu-ky'i-keh do tsih-ts'ô._**

> **_1 小羊搭渠自個人徛在郇山上。6 天使傳道理。8 巴比倫倒爻。15 世上收割日子，就是末日。20 上帝怒氣個大汁❓。_**

·1 NGÔ yi mông, mông-djôh Siao-yiang gyi ze Shing-sæn zông, yiu zih-s væn s-ts'in nying teh Ge jü-de, ngah-kôh-zông tu yiu Ge-keh ming-z, teh Ge Vu-ts'ing-keh ming-z sia-teh.

> 1 我又望，望着小羊徛在郇山上，有十四萬四千人搭渠聚隊，額角上都有渠個名字，搭渠父親個名字寫{搭}。

·2 Ngô t'ing-djôh t'in-zông yiu sing-hyiang, ziang hyü-to shü-keh sing-hyiang, ziang ting do le-keh sing-hyiang: ngô su t'ing-djôh-keh sing-ing z ziang dæn-gying cü-ts dæn-gying-keh sing-ing:

> 2 我聽着天上有聲響，像許多水個聲響，像頂大雷個聲響：我所聽着個聲音是像彈琴主子彈琴個聲音：

·3 ge-he ze zo-yü min-zin, teh s-ke weh-veh lin keh-sih tsiang-lao-keh min-zin ko-ts'ông sing-keh tsæn-mi s: djü jong di-zông bi c'ü-joh-keh zih-s væn s-ts'in ts-nga, m-nying neng-keo 'ôh keh tsæn-mi s.

> 3 渠許在坐位面前，搭四個活物連箇些長老個面前歌唱新個讚美詩：除從地上被取贖個十四萬四千之外，無人能夠學箇讚美死。

·4 Ge-he feh teh vu-nyü keo-'eh; z ts'ing-kyih cü-ts. Siao-yiang feh-leng tao 'ah-yi k'e, ge-he tu keng Ge. Ge-he jong nying-keh cong-yiang bi c'ü-joh, tso zông-sing ko-ts peh Zông-ti teh Siao-yiang.

> 4 渠許弗搭婦女苟合；是清潔主子。小羊弗論到{何}{裏}去，渠許都跟渠。渠許從人個中央被取贖，做上新果子畀上帝搭小羊。

·5 Ge-he k'eo-li m-yiu hông-wa: ing-yü z m u-tin-keh.

> 5 渠許口裏無有謊話：因爲是無烏玷個。

·6 NGÔ yi mông-djôh ih-ke t'in-s fi ze pön-t'in, yiu üong-yün foh-ing hao djün peh djü ze di-zông-keh nying, teh ih-ts'ih koh-kô zoh-veng k'eo-ing pah-sing;

> 6 我又望着一個天使飛在半天，有永遠福音好傳畀住在地上個人，搭一切國家族份口音百姓；

·7 ting do sing-hyiang kông, “Iao p'ô-gyü Zông-ti, kyü yüong-wa peh Ge; ing-yü Ge sing-p'ön z-'eo tao-gao: iao pa keh-yü zao t'in di he teh shü-nyün-keh Cü.”

> 7 頂大聲響講，“要怕懼上帝，歸榮華畀渠；因爲渠審判時候到爻：要拜箇位造天地海搭水源個主。”

·8 Yi yiu di-nyi-ke t'in-s, keng ge, kông, “Do Pô-pi-leng, tao-gao, tao-gao, ing-yü peh væn-koh ky'üoh ge ying-lön c'ôh-nu-keh[^14-8] tsiu.”

> 8 又有第二個天使，跟渠，講，“大巴比倫，倒爻，倒爻，因爲畀萬國喫渠淫亂❓怒個酒。”

·9 Yi yiu di-sæn-ke t'in-s, keng ge, ting do sing-ing kông, “Ziah yiu nying pa yia-siu teh ge ngeo-ziang, ziu ge-keh ing ze ngah-kôh-zông, 'oh-tsia ze siu,

> 9 又有第三個天使，跟渠，頂大聲音講，“若有人拜野獸搭渠偶像，受渠個印在額角上，或者在手，

·10 ge pih iao ky'üoh Zông-ti nu-ky'i-keh tsiu, z m-kao zah-m kæh-zeh, ts'ia ze Ge nu-ky'i-keh pe; ah iao bi ho teh liu-wông ziu k'u ze sing-zin t'in-s teh Siao-yiang-keh min-zin:

> 10 渠必要喫上帝怒氣個酒，是無告甚麼夾雜，{瀉}在渠怒氣個杯；也要被火搭硫磺受苦在聖善天使搭小羊個面前：

·11 ge-he t'ong-k'u-keh in hyüing-zông üong-yün feh hyih; pa yia-siu teh ge ngeo-ziang, ziu ge ming-z-keh ing cü-ts, nyih yia feh teh ön-tæn.”

> 11 渠許痛苦個煙熏上永遠弗歇；拜野獸搭渠偶像，受渠名字個印主子，日夜弗得安耽。”

·12 Sing-du-keh zing-ne ze keh su-ze, ziu-z siu Zông-ti-keh ka-ming teh siang-sing Yia-su.

> 12 聖徒個忍耐在箇所在，就是守上帝個誡命搭相信耶穌。

·13 Ngô t'ing-djôh jong t'in-zông yiu sing-ing teh ngô kông, “Ng hao sia-lôh, S-keh cü-ts yiu foh-ky'i, ziu-z jong-kying-yi-'eo joh-ü Cü s-keh:” Sing-Ling kông, “Z-keh, peh ge-he hao ön-sih ge-keh lao-k'u; ge-he sang-weh ah we keng-djôh ge.”

> 13 我聽着從天上有聲音搭我講，“爾好寫落，死個主子有福氣，就是從今以後屬於主死個：”聖靈講，“是個，畀渠許好安息渠個勞苦；渠許生活也會跟着渠。”

·14 Ngô yi mông, mông-djôh yiu bah yüing; yüing-zông yiu ih-yü ziang nying-keh N-ts zo-teh, deo-zông ta kying-ts kwön-min, siu k'ô fong-kw'a-keh sô-kyin.

> 14 我又望，望着有白雲；雲上有一位像人個兒子坐{搭}，頭上帶金子冠冕，手揢鋒快個沙䥛。

·15 Yi yiu ih-ke t'in-s jong sing-din c'ih-le, ting do sing-hyiang ao zo yüing-keh Cü-ts kông, “Hao yüong Ng-keh sô-kyin, siu-keh: ing-yü siu-keh z-'eo yi-kying tao-gao; di-zông-keh pah-koh yi-kying joh-gao.”

> 15 又有一個天使從聖殿出來，頂大聲響{詨}坐雲個主子講，“好用爾個沙䥛，收割：因爲收割時候已經到爻；地上個百穀已經熟爻。”

·16 Zo yüing Cü-ts ziu tön-lôh sô-kyin ze di-zông; di bi siu-keh.

> 16 坐雲主子就斷落沙䥛在地上；地被收割。

·17 Yi yiu ih-ke t'in-s jong t'in-zông-keh sing-din c'ih-le, yi k'ô fong-kw'a-keh sô-kyin.

> 17 又有一個天使從天上個聖殿出來，又揢鋒快個沙䥛。

·18 Tse yiu ih-ke t'in-s jong tsi-dæn c'ih-le, ge yiu tsông-kwön ho-keh gyün-ping; yiu do sing-ing ao k'ô fong-kw'a sô-kyin cü-ts, kông, “Hao yüong ng fong-kw'a-keh sô-kyin, siu-tsing di-zông bu-dao-jü-keh gyiu; ing-yü bu-dao yi-kying joh-gao.”

> 18 再有一個天使從祭壇出來，渠有掌管火個權柄；有大聲音{詨}揢鋒快沙䥛主子，講，“好用爾鋒快個沙䥛，收進地上葡萄樹個球；因爲葡萄已經熟爻。”

·19 T'in-s ziu tön ge-keh sô-kyin ze di-zông, siu-tsing di-zông-keh bu-dao, tön ze Zông-ti nu-ky'i-keh do tsih-ts'ô.

> 19 天使就斷渠個沙䥛在地上，收進地上個葡萄，斷在上帝怒氣個大汁❓。

·20 Ze zing-nga ziu dæh keh tsih-ts'ô, hyüih jong tsih-ts'ô liu-c'ih, mô-kyiang-zing t'ih kao, di-fông mao loh-pah li lu.

> 20 在城外就踏箇汁❓，血從汁❓流出，馬繮繩{剔}高，地方毛六百里路。


## Mz. 15.

> Mz. 15.

**_1 Ts'ih-ke t'in-s tsông-kwön lôh-kyiah ts'ih-ke tse-næn. 3 Tang-ying weh-veh cü-ts-keh tsæn-mi s. 7 Ts'ih-ke hyiang-lu ts-mön Zông-ti-keh nu-ky'i._**

> **_1 七個天使掌管落腳七個災難。3 打贏活物主子個讚美詩。7 七個香爐𣥼滿上帝個怒氣。_**

·1 NGÔ tse mông-djôh t'in-zông yiu ih-ke dziao-deo, yi do yi hyi-gyi, ziu-z ts'ih-ke t'in-s tsông-kwön lôh-kyiah ts'ih-ke tse-næn, ing-yü Zông-ti-ke nu-ky'i jong-ts' wön-gao.

> 1 我再望着天上有一個兆頭，又大又希奇，就是七個天使掌管落腳七個災難，因爲上帝個怒氣從此完爻。

·2 Ngô mông-djôh ziang po-li-keh he yiu ho ts'æn-tsing; ah mông-djôh tang-ying yia-siu, teh ge ngeo-ziang, teh ge ming-z su-moh cü-ts, tu gyi ze po-li he-zông, k'ô Zông-ti-keh gying.

> 2 我望着像玻璃個海有火攙進；也望着打贏野獸，搭渠偶像，搭渠名字數目主子，都徛在玻璃海上，揢上帝個琴。

·3 Ge-he ko-ts'ông Zông-ti nu-boh Mo-si-keh tsæn-mi s, teh Siao-yiang-keh tsæn-mi s, kông, “Jün-neng-keh Cü Zông-ti; Ng-keh tsôh-yü yi do, yi hyi-gyi, sing-du-keh Wông-ti, Ng-keh dao-lu yi kong-nyi yi zing-zih.

> 3 渠許歌唱上帝奴僕摩西個讚美詩，搭小羊個讚美詩，講，“全能個主上帝；爾個作爲又大，又希奇，聖徒個皇帝，爾個道路又公義又誠實。

·4 Cü, kæh-nying feh p'ô-gyü Ng, feh yüong-wa Ng-keh ming-deo? ing-yü tsih-yiu Ng z sing-zin; væn-koh pih-ding we le ze Ng-keh min-zin pa-voh; ing-yü Ng kong-nyi-keh tsôh-yü yi-kying hyin-c'ih.”

> 4 主，何人弗怕懼爾，弗榮華爾個名頭？因爲只有爾是聖善；萬國必定會來在爾個面前拜服；因爲爾公義個作爲已經顯出。”

·5 Keh z-kön ts-'eo ngô mông, mông-djôh ze t'in-zông yiu te-tsing tsiang-bong-keh sing-din k'e-kæn:

> 5 箇事幹之後我望，望着在天上有對證帳篷個聖殿開{簡}：

·6 tsông-kwön ts'ih-yiang tse-næn ts'ih-ke t'in-s jong sing-din c'ih-le, tsiah ts'ing-kyih shih-bah-keh mô-pu, hyüong-kw'eng-deo kyi kying-ts-keh ta.

> 6 掌管七樣災難七個天使從聖殿出來，着清潔雪白個麻布，胸{?窟}頭繫金子個帶。

·7 Keh s-ke weh-veh yiu ih-ke peh ts'ih-ke kying hyiang-lu ts-mön üong-weh Zông-ti-keh nu-ky'i, kao-fu keh ts'ih-ke t'in-s.

> 7 箇四個活物有一個畀七個金香爐𣥼滿永活上帝個怒氣，交付箇七個天使。

·8 Sing-din yü Zông-ti-keh yüong-wa teh Ge-keh neng-kön, ziu bi in c'ong-mön; ah m-yiu nying neng-keo tseo-tsing sing-din, teng-tao keh ts'ih-ke t'in-s ts'ih-yiang tse-næn tso-zing.

> 8 聖殿爲上帝個榮華搭渠個能幹，就被煙充滿；也無有人能夠走進聖殿，等到箇七個天使七樣災難做成。


## Mz. 16.

> Mz. 16.

**_1 T'in-s peh hyiang-lu-li Zông-ti-keh nu-ky'i tao ze di. 6 Ziu yiu do tse-næn. 15 Cü ziang zeh we le. Kying-sing cü-ts yiu foh._**

> **_1 天使畀香爐里上帝個怒氣倒在地。6 就有大災難。15 主像賊會來。警醒主子有福。_**

·1 NGÔ t'ing-djôh jong sing-din yiu do sing-hyiang, teh ts'ih-ke t'in-s kông, “Ng hao k'e, peh hyiang-lu-li Zông-ti-keh nu-ky'i tao ze di-zông.”

> 1 我聽着從聖殿有大聲響，搭七個天使講，“爾好去，畀香爐里上帝個怒氣倒在地上。”

·2 Di-ih-ke t'in-s ziu k'e, peh hyiang-lu tao ze di-zông; yiu yia-siu-keh ing, pa ge ngeo-ziang cü-ts ziu sang doh-ts'ông.

> 2 第一個天使就去，畀香爐倒在地上；有野獸個印，拜渠偶像主子就生毒瘡。

·3 Di-nyi-ke t'in-s peh hyiang-lu tao ze he-li; he ziu pin ziang s-nying-keh hyüih; he-li ih-ts'ih-keh weh-veh s-gao.

> 3 第二個天使畀香爐倒在海裏；海就變像死人個血；海裏一切個活物死爻。

·4 Di-sæn-ke t'in-s peh hyiang-lu tao ze kông-'o teh shü-nyün; tu pin tso hyüih.

> 4 第三個天使畀香爐倒在江河搭水源；都變做血。

·5 Ngô t'ing-djôh tsông-kwön shü-keh t'in-s kông, “Ng yin-ze zin-deo ze-teh, sing-zin-keh Cü, z tsing-dzih, ing-yü Ng z-t'ih ze-teh sing-p'ön:

> 5 我聽着掌管水個天使講，“爾現在前頭在{搭}，聖善個主，是正直，因爲爾是{剔}在{搭}審判：

·6 ge-he yi-kying liu-c'ih sing-du teh sin-ts-nying-keh hyüih, yin-ze Ng we yüong hyüih peh ge-he hæh: keh z ing-ke.”

> 6 渠許已經流出聖徒搭先知人個血，現在爾會用血畀渠許喝：箇是應該。”

·7 Ngô yi t'ing-djôh tsi-dæn ze-teh kông, “Z-keh, Jün-neng-keh Cü Zông-ti, Ng-keh sing-p'ön z zing-zih, z kong-nyi.”

> 7 我又聽着祭壇在{搭}講，“是個，全能個主上帝，爾個審判是誠實，是公義。”

·8 Di-s-ke t'in-s peh hyiang-lu tao ze nyih-deo zông; ziu yiu gyün-ping s-peh ge hao yüong ho sô-djôh nying.

> 8 第四個天使畀香爐倒在日頭上；就有權柄賜畀渠好用火曬着人。

·9 Nying yü ting nyih sô-djôh: ziu sih-doh Zông-ti-keh ming-deo, ziu-z s gyün-ping kông keh-sih tse-næn keh; ah feh hwe-ke kyü yüong-wa peh Ge.

> 9 人爲頂熱曬着：就褻瀆上帝個名頭，就是賜權柄降箇些災難個；也弗悔改歸榮華畀渠。

·10 Di-ng-ke t'in-s peh hyiang-lu tao ze yia-siu-keh zo-yü zông; ge koh-kô ziu heh-ön; ge-he yü k'u-feh-ku ngao z-keh k'eo-zih,

> 10 第五個天使畀香爐倒在野獸個坐位上；渠國家就黑暗；渠許爲苦弗過咬自個口舌，

·11 yü ge t'ong-k'u teh ts'ông-doh sih-doh t'in-zông-keh Zông-ti; feh hwe-ke ge-keh 'ang-yü.

> 11 爲渠痛苦搭瘡毒褻瀆天上個上帝；弗悔改渠個行爲。

·12 Di-loh-ke t'in-s peh hyiang-lu tao ze Pah-læh da-'o; ge shü ziu sao-gao, peh tong-pin kyüing-wông-keh lu hao bi-bæn.

> 12 第六個天使畀香爐倒在百辣大河；渠水就燥爻，畀東邊君王個路好備辦。

·13 Ngô mông-djôh yiu sæn-ke we-u kyü, ziang ô-mô, jong long-keh k'eo-li, teh yia-siu-keh k'eo-li, teh kô sin-ts-nying-keh k'eo-li c'ih-le:

> 13 我望着有三個穢污鬼，像蝦蟆，從龍個口裏，搭野獸個口裏，搭假先知人個口裏出來：

·14 ge-he z ôh-kyü-keh ling, neng-keo tso gyi-z; c'ih-le k'e jü-zih t'ong-t'in-'ô-keh kyüing-wông tao Jün-neng Zông-ti-keh do nyih-ts kao-tsin.

> 14 渠許是惡鬼個靈，能夠做奇事；出來去聚集統天下個君王到全能上帝個大日子交戰。

·15 (“Ngô ziang zeh iao le. Væn-pah kying-sing k'ön-siu ge i-zông, sang-teh c'ih-diao-diao tseo, peh nying mông-djôh ge 'ôh-nying-siang cü-ts, z yiu foh-ky'i.”)

> 15 （“我像賊要來。凡百警醒看守渠衣裳，省得{出}條條走，畀人望着渠惡人相主子，是有福氣。”）

·16 Ge jü-zih keh-sih kyüing-wông tao ih-ke di-fông tsiao Hyi-pah-le k'eo-ing z Ô-mô-ngah-teng.

> 16 渠聚集箇些君王到一個地方照希伯來口音是亞馬額頓。

·17 Di-ts'ih-ke t'in-s peh hyiang-lu tao ze k'ong-cong; ziu yiu ting do sing-ing jong t'in-zông sing-din-keh zo-yü c'ih-le, kông, “Wön-gao:”

> 17 第七個天使畀香爐倒在空中；就有頂大聲音從天上聖殿個坐位出來，講，“完爻：”

·18 ziu yiu hyü-to sing-hyiang, hyiang-le, sin-din; di ah dong-teh-mang, jong nying ze-si yi-le, m-yiu t'ih do di-dong.

> 18 就有許多聲響，響雷，閃電；地也動得猛，從人在世以來，無有{剔}大地動。

·19 Keh do zing-dz feng-k'e sæn-gyüih, lih-koh-keh zing-dz tu tao-t'æh: Zông-ti kyi-teh do Pô-pi-leng, yüong Ge-z ting nu-ky'i-keh tsiu-pe peh ge.

> 19 箇大城池分開三橛，列國個城池都倒塌：上帝記得大巴比倫，用渠自頂怒氣個酒杯畀渠。

·20 Ih-ts'ih-keh he-tao tu dao-k'e, sæn-ling tu mông-feh-djôh.

> 20 一切個海島都逃去，山嶺都望弗着。

·21 Yi yiu bôh, mao ts'in-liang djong, jong t'in kông-lôh ze nying-keh sing-zông: nying yü bôh-keh tse-næn sih-doh Zông-ti; ing-yü keh tse-næn z ting do.

> 21 又有雹，毛千兩重，從天降落在人個身上：人爲雹個災難褻瀆上帝；因爲箇災難是頂大。


## Mz. 17.

> Mz. 17.

**_3, 4 Ih-ke nyü-nying tsiah ts-seh teh 'ong-seh, siu k'ô kying-ts tsiu-pe, gyi yia-siu, 5 ziu-z do Pô-pi-leng, ih-ts'ih k'o-u-keh nyiang. 9 Ts'ih-ke deo-keh i-s, 12 teh zih-tsih kôh. 8 Do ying-vu-keh ying-væh. 14 Siao-yiang-keh teh-sing._**

> **_3，4 一個女人着紫色搭紅色，手揢金子酒杯，徛野獸，5 就是大巴比倫，一切可惡個娘。9 七個頭個意思，12 搭十隻角。8 大淫婦個刑罰。14 小羊個得勝。_**

·1 K'ô ts'ih-ke hyiang-lu ts'ih-ke t'in-s yiu ih-ke le, teh ngô kông, “Ng le, zo ze hyü-to shü-min-zông keh do ying-vu-keh sing-p'ön ngô we peh ng mông;

> 1 揢七個香爐七個天使有一個來，搭我講，“爾來，坐在許多水面上箇大淫婦個審判我會畀爾望；

·2 di-zông-keh kyüing-wông z teh ge kæn-ying, djü ze di-zông-keh nying z ky'üoh-cü ge ying-lön-keh tsiu.”

> 2 地上個君王是搭渠姦淫，住在地上個人是喫醉渠淫亂個酒。”

·3 Ngô bi Sing-Ling kön-dong t'in-s ta-ling ngô tao hông-yia: ziu mông-djôh ih-ke nyü-nying gyi 'ong-keh yia-siu, yiu ts'ih-ke deo zih-tsih kôh, mön-sing yiu sih-doh-keh ming-z.

> 3 我被聖靈感動天使帶領我到荒野：就望着一個女人徛紅個野獸，有七個頭十隻角，滿身有褻瀆個名字。

·4 Keh nyü-nying tsiah ts-seh teh 'ong, yiu kying-ts pao-zih tsing-cü tang-pæn, siu k'ô kying-ts-keh tsiu-pe ts-mön k'o-u-keh meh-z, teh ge ying-lön-keh we-u,

> 4 箇女人着紫色搭紅，有金子寶石珍珠打扮，手揢金子個酒杯𣥼滿可惡個物事，搭渠淫亂個穢污，

·5 ze ngah-kôh-deo yiu ming-z sia-teh kông, “AO-MIAO, DO PÔ-PI-LENG, DI-ZÔNG CONG YING-VU TEH K'O-U-KEH NYIANG.”

> 5 在額角頭有名字寫{搭}講，“奧妙，大巴比倫，地上衆淫婦搭可惡個娘。”

·6 Ngô mông-djôh keh nyü-nying ky'üoh-cü sing-du-keh hyüih, teh te-tsing Yia-su cü-ts-keh hyüih. Ngô ih mông-djôh, ziu ting hyi-gyi.

> 6 我望着箇女人喫醉聖徒個血，搭對證耶穌主子個血。我一望着，就頂希奇。

·7 T'in-s teh ngô kông, “Ng tsa-sang hyi-gyi? Ngô we t'ong-ts ng keh nyü-nying, teh ge su gyi-keh yia-siu yiu ts'ih-ke deo zih-tsih kôh-keh ao-miao i-s.

> 7 天使搭我講，“爾怎生希奇？我會通知爾箇女人，搭渠所徛個野獸有七個頭十隻角個奧妙意思。

·8 Ng su mông-djôh-keh yia-siu zin-deo yiu, yin-ze m-yiu; 'eo-le we jong m-ti-k'ang c'ih-le, kyü-yü mih-vông. Væn-pah djü ze di-zông-keh, ge ming-z jong zao t'in-di yi-le vong sia ze weh-ming ts'ah-zông cü-ts, mông-djôh keh zin-deo yiu, yin-ze m-yiu, 'eo-le yiu-keh yia-siu, ziu we hyi-gyi.

> 8 爾所望着個野獸前頭有，現在無有；後來會從無底坑出來，歸于滅亡。凡百住在地上個，渠名字從造天地以來朆寫在活命冊上主子，望着箇前頭有，現在無有，後來有個野獸，就會希奇。

·9 Ze keh su-ze yiu ts'ong-ming-keh sing. Keh ts'ih-ke deo z nyü-nying su zo-keh ts'ih-tu sæn:

> 9 在箇所在有聰明個心。箇七個頭是女人所坐個七堵山：

·10 yi z ts'ih-ke wông-ti; ng-ke yi-kying ba-gao, ih-ke wæ ze-teh, wæ-yiu ih-ke vong tao; ge ih-le ah z dzæn-z.

> 10 又是七個皇帝；五個已經敗爻，一個還在{搭}，還有一個朆到；渠一來也是暫時。

·11Keh zin-deo yiu, yin-ze m-yiu-keh yia-siu, ziu-z di-pæh-ke, ah ze ts'ih-ke ts-nen; ge iao kyü-yü mih-vông.

> 11箇前頭有，現在無有個野獸，就是第八個，也在七個之內；渠要歸于滅亡。

·12 Ng su mông-djôh-keh zih-tsih kôh z zih-ke wông-ti, ge-he wæ vong teh-djôh koh-kô; ts-'eo teh yia-siu dong ziu wông-ti-keh gyün-ping, ah tsih ih-ts'iang.

> 12 爾所望着個十隻角是十個皇帝，渠許還朆得着國家；之後搭野獸同受皇帝個權柄，也只一{昶}。

·13 Ge-he tu dong-sing-'eh-i, peh z-keh neng-kön gyün-ping kao-fu peh yia-siu.

> 13 渠許都同心合意，畀自個能幹權柄交付畀野獸。

·14 Ge-he we teh Siao-yiang kao-tsin, Siao-yiang pih-ding teh-sing, ing-yü Ge z væn-cü-ts Cü, væn-wông-ts Wông; keng-djôh Ge-keh tu z bi dziao-le, bi kæn-shün, cong-sing cü-ts.”

> 14 渠許會搭小羊交戰，小羊必定得勝，因爲渠是萬主之主，萬王之王；跟着渠個都是被召來，被揀選，忠心主子。”

·15 Ge yi teh ngô kông, “Ng su mông-djôh-keh hyü-to shü, ying-vu su zo-keh, ziu-z pah-sing, cong-nying, koh-veng, k'eo-ing.

> 15 渠又搭我講，“爾所望着個許多水，淫婦所坐個，就是百姓，衆人，國{?分}，口音。

·16 Ng su mông-djôh-keh yia-siu, teh keh zih-tsih kôh, we ky'i-'eng keh ying-vu, peh ge gyüong-k'u c'ih-diao-diao, ah we ky'üoh ge-keh nyüoh, yüong ho siao-hwa ge.

> 16 爾所望着個野獸，搭箇十隻角，會氣恨箇淫婦，畀渠窮苦{出}條條，也會喫渠個肉，用火燒化渠。

·17 Ing-yü Zông-ti kön-dong ge-keh sing hao tso Ge-keh ts-i, peh ge-he dong-sing, peh z-keh koh-kô kao-fu yia-siu, teng-tao Zông-ti-keh shih-wa tu tso-zing.

> 17 因爲上帝感動渠個心好做渠個旨意，畀渠許同心，畀自個國家交付野獸，等到上帝個說話都做成。

·18 Ng su mông-djôh-keh nyü-nying, z ke-kwön di-zông kyüing-wông-keh do zing-dz.”

> 18 爾所望着個女人，是該管地上君王個大城池。”


## Mz. 18.

> Mz. 18.

**_1 Pô-pi-leng tao-gao. 4 Yiu sing-ing feng-fu Zông-ti-keh pah-sing li-k'e ge. 9 Si-zông-keh wông-ti, 11 teh k'ah-siang, jün-cü, lao-da, tu k'oh ge. 20 Sing-du kao-hying, ing-yü Zông-ti sing ge ün._**

> **_1 巴比倫倒爻。4 有聲音吩咐上帝個百姓離開渠。9 世上個皇帝，11 搭客商，船主，老大，都哭渠。20 聖徒高興，因爲上帝伸渠冤。_**

·1 KEH z-kön ts-'eo ngô yi mông-djôh ih-ke t'in-s jong t'in kông-lôh, tsih-tsông do gyün-ping; ge yüong-wa peh di tu kwông-ming.

> 1 箇事幹之後我又望着一個天使從天降落，接掌大權柄；渠榮華畀地都光明。

·2 Ge ziu ting do sing-ing ao-ky'i-le, kông, “Do Pô-pi-leng tao-gao, tao-gao, tso kyü su djü-keh su-ze, cong zia-ling-keh k'o, teh væn-pah we-u in-tseng tiao-keh k'o.

> 2 渠就頂大聲音{詨}起來，講，“大巴比倫倒爻，倒爻，做鬼所住個所在，衆邪靈個窠，搭凡百穢污厭憎鳥個窠。

·3 Ing-yü væn-koh tu ky'üoh ge ying-lön c'oh-nu-keh tsiu; di-zông-keh kyüing-wông tu teh ge kæn-ying, di-zông-keh k'ah-siang tu yü ge sô-wa fæh-ze.”

> 3 因爲萬國都喫渠淫亂❓怒個酒；地上個君王都搭渠姦淫，地上個客商都爲渠奢華發財。”

·4 Ngô yi t'ing-djôh t'in-zông yiu sing-ing, kông, “Ngô-keh pah-sing, iao li-k'e ge, sang-teh ng yiu-veng ge-keh ze, jü-de ziu ge-keh tse-næn:

> 4 我又聽着天上有聲音，講，“我個百姓，要離開渠，省得爾有份渠個罪，聚隊受渠個災難：

·5 ing-yü ge ze-ôh mön tao t'in, Zông-ti ah kyi-teh ge-keh ôh-z.

> 5 因爲渠罪惡滿到天，上帝也記得渠個惡事。

·6 Tsiao ge su de bih-nying ah z-t'ih de ge, tsiao ge-keh 'ang-yü kô-be pao ge: ge su ts'ia ze pe-li, ah kô-be ts'ia peh ge.

> 6 照渠所待別人也是{剔}待渠，照渠個行爲加倍報渠：渠所{瀉}在杯裏，也加倍{瀉}畀渠。

·7 Ge su-le z-kyi tseng-djong, sô-wa, tsiao-su peh ge t'ong-k'u e-pe: ing-yü ge sing-li kông, ‘Ngô zo-i tso wông-'eo, feh-z kwa-vu, fe hyiao-teh e-pe.’

> 7 渠素來自己尊重，奢華，照數畀渠痛苦哀悲：因爲渠心裏講，‘我坐{倚}做皇后，弗是寡婦，{=弗會}曉得哀悲。’

·8 Su-i ih-nyih li-min ge tse-næn pih-ding we tao, ziu-z s, kyi-hông; bi ho siao wön; ing-yü sing-p'ön ge-keh Cü Zông-ti yiu do neng-kön.”

> 8 所以一日裏面渠災難必定會到，就是死，饑荒；被火燒完；因爲審判渠個主上帝有大能幹。”

·9 Di-zông-keh kyüing-wông, su-le teh ge kæn-ying sô-wa-keh, mông-djôh ge ho-dziah-keh in, we sing-t'ong k'oh ge,

> 9 地上個君王，素來搭渠姦淫奢華個，望着渠火着個煙，會心痛哭渠，

·10 yü p'ô ge kw'eng-k'u yün-yün gyi-kæn, kông, “K'o-sih, k'o-sih, do zing-dz, Pô-pi-leng, keh kyin-ku-keh zing-dz! ih-ts'iang ng-keh sing-p'ön tao-gao.”

> 10 爲怕渠困苦遠遠徛{簡}，講，“可惜，可惜，大城池，巴比倫，箇堅固個城池！一{昶}爾個審判到爻。”

·11 Di-zông-keh k'ah-siang ah sing-t'ong k'oh ge, ing-yü m-nying tse ma ge-keh ho-veh;

> 11 地上個客商也心痛哭渠，因爲無人再買渠個貨物；

·12 ge ho-veh ziu-z kying, nying, pao-zih, tsing-cü, si-mô-pu, s, ts-'ong; pah-yiang hyiang-moh, wæ-yiu ih-ts'ih ziang-ngô-keh kô-sang, kyü-djong jü-liao-keh kô-sang, dong, t'ih, teh nyüoh-zih-keh kô-sang;

> 12 渠貨物就是金，銀，寶石，珍珠，細麻布，絲，紫紅；百樣香木，還有一切象牙個家生，貴重樹料個家生，銅，鐵，搭玉石個家生；

·13 wæ-yiu joh-kyü, hyiang-liao, hyiang-yiu, jü-hyiang, tsiu, yiu, si mah-feng, mah, ngeo, teh yiang; wæ-yiu mô, ts'ô, nying-keh kyi-sing teh ling-weng.

> 13 還有肉桂，香料，香油，乳香，酒，油，細麥粉，麥，牛，搭羊；還有馬，車，人個{己}身搭靈魂。

·14 Ng sing-li su siang-keh ko-ts yi-kying li-k'e ng, væn-pah sô-wa-keh meh-z ah tu li-k'e ng, fe tse mông-djôh ge.

> 14 爾心裏所想個果子已經離開爾，凡百奢華個物事也都離開爾，{=弗會}再望着渠。

·15 Ma keh-sih meh-z, fæh-ze-keh k'ah-siang, yü p'ô ge kw'eng-k'u yün-yün gyi-kæn, ziu sing-t'ong di-k'oh; kông,

> 15 賣箇些物事，發財個客商，爲怕渠困苦遠遠徛{簡}，就心痛啼哭；講，

·16 “K'o-sih, k'o-sih, keh do zing-dz, tsiah si-mô-pu teh ts-'ong ngæn-seh, yüong kying-ts pao-zih teh tsing-cü tang-pæn-keh!

> 16 “可惜，可惜，箇大城池，着細麻布搭紫紅顏色，用金子寶石搭珍珠打扮個！

·17 ing-yü keh hyü-to ze-veh ih-ts'iang mih-gao. Væn-pah jün-cü lao-da, zo jün-keh cong-nying, teh c'ih-he tso sang-i cü-ts, tu yün-yün gyi-kæn,

> 17 因爲箇許多財物一{昶}滅爻。凡百船主老大，坐船個衆人，搭出海做生意主子，都遠遠徛{簡}，

·18 mông-djôh ge ho-dziah-keh in, ao-hyiang kông, “Nô ih-tu zing-dz ziang keh do zing-dz?”

> 18 望着渠火着個煙，{詨}響講，“哪一堵城池像箇大城池？”

·19 Ziu yüong bong-dzing ta deo-zông, e-t'ong di-k'oh ao-hyiang, kông, “K'o-sih, k'o-sih, keh do zing-dz, væn-pah yiu jün ze he yü ge-keh sô-wa z fæh-ze! yin-ze ih-ts'iang mih-gao.

> 19 就用塳塵戴頭上，哀痛啼哭{詨}響，講，“可惜，可惜，箇大城池，凡百有船在海爲渠個奢華是發財！現在一{昶}滅爻。

·20 Ng t'in, ng sing-du, s-du, teh sin-ts-nying hao yü ge kao-hying; ing-yü Zông-ti ze ge su-ze peh ng sing-ün.”

> 20 爾天，爾聖徒，使徒，搭先知人好爲渠高興；因爲上帝在渠所在畀爾伸冤。”

·21 Ziu yiu do lih-liang-keh t'in-s yüong ih-kw'e zih-deo ziang ting do mo-bön, tön ze he-li, kông, “Ting do zing-dz Pô-pi-leng, pih-ding z-t'ih pong-tao, fe tse mông-djôh ge.

> 21 就有大力量個天使用一塊石頭像頂大磨盤，斷在海裏，講，“頂大城池巴比倫，必定是{剔}崩倒，{=弗會}再望着渠。

·22 Dæn-gying tsôh-ngôh c'ü-siao c'ü 'ao-deo-keh sing-ing fe tse t'ing-djôh ze ng-keh cong-yiang; pah-yiang kong-ziang, feh tse mông-djôh ze ng-keh cong-yiang: mo-mo-keh sing-hyiang feh tse t'ing-djôh ze ng-keh cong-yiang;

> 22 彈琴作樂吹簫吹號頭個聲音{=弗會}再聽着在爾個中央；百樣工匠，弗再望着在爾個中央：磨磨個聲響弗再聽着在爾個中央；

·23 teng-liang feh tse tsiao-djôh ze ng-keh cong-yiang; sing-lông sing-vu-keh sing-ing feh tse t'ing-djôh ze ng-keh cong-yiang: ing-yü ng-keh k'ah-siang z di-zông-keh fu-kyü nying; ing-yü væn-koh z bi ng-keh zia-jih mi-'oh.

> 23 燈{?亮}弗再照着在爾個中央；新郎新婦個聲音弗再聽着在爾個中央：因爲爾個客商是地上個富貴人；因爲萬國是被爾個邪術迷惑。

·24 Sin-ts-nying, sing-du, teh t'in-'ô bi sæh-gao cong-nying-keh hyüih tu ze keh su-ze mông-djôh.”

> 24 先知人，聖徒，搭天下被殺爻衆人個血都在箇所在望着。”


## Mz. 19.

> Mz. 19.

**_1 Zông-ti ze t'in tsih-ziu tsæn-mi, yü Ge sing-ün sing-du-keh hyüih, sing-p'ön do ying-vu. 7 Siao-yiang tso ts'ing. 10 T'in-s feh hyü Iah-'ön pa ge. 17 Ao fi-gying tao sæh-lôh di-fông le._**

> **_1 上帝在天接受讚美，爲渠伸冤聖徒個血，審判大淫婦。7 小羊做親。10 天使弗許約翰拜渠。17 {詨}飛禽到殺❓地方來。_**

·1 KEH z-kön ts-'eo ngô t'ing-djôh ze t'in-zông ziang yiu hyü-to nying do sing-hyiang ze-teh kông, “Hah-li-lu-yia; kyiu-sing, yüong-wa, tseng-djong, neng-kön, tu z kyü peh ngô-he Zông-ti:

> 1 箇事幹之後我聽着在天上像有許多人大聲響在{搭}講，“哈利路耶；救星，榮華，尊重，能幹，都是歸畀我許上帝：

·2 ing-yü ge-keh sing-p'ön z zing-zih yi tsing-dzih; Ge yi-kying p'ön-tön keh do ying-vu, ziu-z bi ge ying-lön wa-gao si-zông-keh, ah hyiang ge-keh siu-li pao-ing Z-kyi nu-boh liu-hyüih-keh ün.”

> 2 因爲渠個審判是誠實又正直；渠已經判斷箇大淫婦，就是被渠淫亂壞爻世上個，也向渠個手裏報應自己奴僕流血個冤。”

·3 Ge-he di-nyi t'ao kông, “Hah-li-lu-yia. Keh ying-vu-keh in hyüing-zông üong-yün feh hyih.

> 3 渠許第二套講，“哈利路耶。箇淫婦個煙熏上永遠弗歇。

·4 Keh nyin-s-ke tsiang-lao teh s-ke weh-veh p'oh-lôh pa-pa zo ze zo-yü-keh Zông-ti, kông, “Ô-meng; Hah-li-lu-yia.”

> 4 箇廿四個長老搭四個活物覆落拜拜坐在坐位個上帝，講，“亞門；哈利路耶。”

·5 Jong zo-yü ziu yiu sing-ing c'ih-le, kông, “Ng-he tso Ge nu-boh, p'ô-gyü Ge cü-ts, feh-leng do si, tu iao tsæn-mi ngô-he-keh Zông-ti.”

> 5 從坐位就有聲音出來，講，“爾許做渠奴僕，怕懼渠主子，弗論大細，都要讚美我許個上帝。”

·6 Ngô yi t'ing-djôh ziang hyü-to nying-keh sing-ing, ziang hyü-to shü-keh sing-hyiang, ziang ting do le-keh sing-hyiang, kông, “Hah-li-lu-yia: ing-yü Cü, ngô-he Jün-neng-keh Zông-ti, z tso Wông.

> 6 我又聽着像許多人個聲音，像許多水個聲響，像頂大雷個聲響，講，“哈利路耶：因爲主，我許全能個上帝，是做王。

·7 Ngô-he hao kao-hying kw'a-lôh, kyü yüong-wa peh Ge: ing-yü Siao-yiang tso ts'ing-keh nyih-ts yi-kying tao-gao, sing-vu z-kyi yi-kying bi-bæn hao.”

> 7 我許好高興快樂，歸榮華畀渠：因爲小羊做親個日子已經到爻，新婦自己已經備辦好。”

·8 Ziu peh sing-vu tsiah ts'ing-kyih, kwông-liang-keh si-mô-pu: keh si-mô-pu ziu-z sing-du-keh kong-nyi.

> 8 就畀新婦着清潔，光亮個細麻布：箇細麻布就是聖徒個公義。

·9 Ge teh ngô kông, “Ng hao sia-lôh, Bi ts'ing-le ky'üoh Siao-yiang tso ts'ing-keh tsiu cü-ts yiu foh-ky'i.” Yi teh ngô kông, “Keh z Zông-ti-keh tsing wa.”

> 9 渠搭我講，“爾好寫落，被請來喫小羊做親個酒主子有福氣。”又搭我講，“箇是上帝個真話。”

·10 Ngô ziu p'oh-lôh ge kyiah-zin iao pa ge. Ge teh ngô kông, “Feh-k'o: ngô teh ng lin siu Yia-su te-tsing-keh hyüong-di tu z dong-z-keh nu-boh: ng pa Zông-ti: ing-yü Yia-su-keh te-tsing z sin-ts-keh ling.”

> 10 我就覆落渠腳前要拜渠。渠搭我講，“弗可：我搭爾連守耶穌對證個兄弟都是同事個奴僕：爾拜上帝：因爲耶穌個對證是先知個靈。”

·11 NGÔ yi mông-djôh t'in k'e-k'e; yiu ih-p'ih bah-mô, gyi mô cü-ts, ts'ing-hwu Cong-sing Zing-zih; Ge sing-p'ön teh kao-tsin tu z yüong kong-nyi.

> 11 我又望着天開開；有一匹白馬，徛馬主子，稱呼忠信誠實；渠審判搭交戰都是用公義。

·12 Ge ngæn ziang ho-yin, Ge deo ta hyü-to kwön-min; yiu ming-z sia-teh, djü Ge-z ts-nga m-nying sih-teh.

> 12 渠眼像火焰，渠頭帶許多冠冕；有名字寫{搭}，除渠自之外無人識得。

·13 Ge tsiah tsæn-hyüih-keh i-zông: Ge ming-z ts'ing-hwu “Zông-ti-keh Dao.”

> 13 渠着蘸血個衣裳：渠名字稱呼“上帝個道。”

·14 Keng Ge-keh t'in-zông ping-tsiang tu gyi bah-mô, tsiah kyih-bah-keh si-mô-pu.

> 14 跟渠個天上兵將都徛白馬，着潔白個細麻布。

·15 Yiu fong-kw'a-keh pao-kyin jong ge k'eo c'ih-le, hao yüong ge tang lih-koh: yi yüong t'ih-kweng kwön-lao ge-he: zin-dæh Jün-neng Zông-ti mang-nu-keh tsih-ts'ô.

> 15 有鋒快個寶劍從渠口出來，好用渠打列國：又用鐵棍管牢渠許：踐踏全能上帝猛怒個汁❓。

·16 Ze Ge-keh i-zông teh do-t'e yiu ming-z sia-lôh, VÆN-WÔNG-TS WÔNG, VÆN-CÜ-TS CÜ.

> 16 在渠個衣裳搭大腿有名字寫落，萬王之王，萬主之主。

·17 Ngô yi mông-djôh ih-ke t'in-s gyi ze nyih-deo-li; ge ziu ting do sing-ing, ao t'in-k'ong fi-keh pah-yiang tiao kông, “Ng-he jü-zih tao Zông-ti-keh do tsiu-yin;

> 17 我又望着一個天使徛在日頭裏；渠就頂大聲音，{詨}天空飛個百樣鳥講，“爾許聚集到上帝個大酒筵；

·18 peh ng-he hao ky'üoh kyüing-wông-keh nyüoh, tsiang-kyüing-keh nyüoh, ing-yüong-keh nyüoh, mô teh gyi mô cü-ts-keh nyüoh, wæ-yiu cong-nying-keh nyüoh, feh-leng do-si, tso nu-boh feh tso nu-boh.”

> 18 畀爾許好喫君王個肉，將軍個肉，英雄個肉，馬搭徛馬主子個肉，還有衆人個肉，弗論大細，做奴僕弗做奴僕。”

·19 Ngô mông-djôh keh yia-siu, teh di-zông-keh kyüing-wông, lin ge-he ping-tsiang, tu jü-zih iao teh keh-yü gyi mô Cü-ts, lin Ge-keh ping-tsiang kao-tsin.

> 19 我望着箇野獸，搭地上個君王，連渠許兵將，都聚集要搭箇位徛馬主子，連渠個兵將交戰。

·20 Keh yia-siu bi k'ô, wæ-yiu keh kô sin-ts-nying dong-de su-zông ze yia-siu min-zin tso gyi-z, mi-'oh ziu yia-siu-keh ing, teh pa ge ngeo-ziang cü-ts: keh liang-ke kæh-weh tön ze liu-wông ze-teh dziah-keh ho-k'ang-li:

> 20 箇野獸被揢，還有箇假先知人同隊素常在野獸面前做奇事，迷惑受野獸個印，搭拜渠偶像主子：箇兩個夾活斷在硫磺在{搭}着個火坑裏：

·21 gyi-yü tu bi keh-yü gyi bah mô k'eo-li c'ih-le-keh pao-kyin sæh-gao, pah-yiang tiao toh ge-keh nyüoh tu ky'üoh-pao.

> 21 其餘都被箇位徛白馬口裏出來個寶劍殺爻，百樣鳥啄渠個肉都喫飽。


## Mz. 20.

> Mz. 20.

**_1 Sæh-dæn vôh ih-ts'in nyin. 6 Di-ih-t'ao weh-cün-le: yiu-veng cü-ts yiu foh. 7 Sæh-dæn fông-gao. 8 Koh teh Mô-koh. 10 Mo-kyü tön ze ho teh liu-wông-keh k'ang-li. 12 Di-nyi-t'ao weh-cün-le._**

> **_1 撒但縛一千年。6 第一套活轉來：有份主子有福。7 撒但放爻。8 谷搭瑪谷。10 魔鬼斷在火搭硫磺個坑裏。12 第二套活轉來。_**

·1 NGÔ yi mông-djôh ih-ke t'in-s jong t'in kông-lôh, siu k'ô m-ti-k'ang-keh so-z teh do t'ih-lin.

> 1 我又望着一個天使從天降落，手揢無底坑個鎖匙搭大鐵鏈。

·2 Ge k'ô keh long, ziu-z lao zô, ah z Mo-kyü teh Sæh-dæn, vôh ge ih-ts'in nyin,

> 2 渠揢箇龍，就是老蛇，也是魔鬼搭撒但，縛渠一千年，

·3 tön ge ze m-ti-k'ang, kwæn ge tsing, zông-deo kô fong-bi, peh ge fe tse hong-yiu lih-koh, teng-tao keh ih-ts'in nyin mön-gao: 'eo-deo iao dzæn-z sih-fông ge.

> 3 斷渠在無底坑，關渠進，上頭加封皮，畀渠{=弗會}再哄誘列國，等到箇一千年滿爻：後頭要暫時釋放渠。

·4 Ngô mông-djôh kyi-ke zo-yü, teh zo-teh cü-ts, yiu sing-p'ön-keh gyün-ping s-peh ge: yi mông-djôh yü Yia-su-keh te-tsing, teh Zông-ti-keh dao-li, bi sæh-deo cü-ts-keh ling-weng, wæ-yiu feh pa yia-siu teh ge ngeo-ziang, feh ziu ge ing ze ngah-kôh-deo 'oh-tsia siu-li cü-ts; ge-he tu z weh, teh Kyi-toh jü-de tso wông ih-ts'in nyin.

> 4 我望着幾個坐位，搭坐{搭}主子，有審判個權柄賜畀渠：又望着爲耶穌個對證，搭上帝個道理，被殺頭主子個靈魂，還有弗拜野獸搭渠偶像，弗受渠印在額角頭或者手裏主子；渠許都是活，搭基督聚隊做王一千年。

·5 Gyi-yü s-nying fe weh teng-tao keh ih-ts'in nyin mön-gao. Keh z di-ih t'ao weh-cün-le.

> 5 其餘死人{=弗會}活等到箇一千年滿爻。箇是第一套活轉來。

·6 Væn-pah yiu-veng di-ih t'ao weh-cün-le cü-ts yiu foh-ky'i, z sing-zin-keh: di-nyi t'ao s feh neng ling-djôh ge; ge-he we tso Zông-ti teh Kyi-toh-keh tsi-s, yi we teh ge jü-de tso wông ih-ts'in nyin.

> 6 凡百有份第一套活轉來主子有福氣，是聖善個：第二套死弗能臨着渠；渠許會做上帝搭基督個祭司，又會搭渠聚隊做王一千年。

·7 Keh ih-ts'in nyin mön-gao, Sæh-dæn we fông-c'ih kæn-lao,

> 7 箇一千年滿爻，撒但會放出監牢，

·8 ziu c'ih-k'e hong-yiu t'in-'ô s-fông-keh lih-koh, ziu-z Koh teh Mô-koh, we jü-zih ge tang-tsiang: ge-he su-moh ziang he-sô.

> 8 就出去哄誘天下四方個列國，就是谷搭瑪谷，會聚集渠打仗：渠許數目像海沙。

·9 Ge-he tseo-zông pin-di, yü-lao sing-du-keh ying-bön, teh e-sih-keh zing-dz: Zông-ti ziu jong t'in-zông kông-lôh ho, mih-gao ge-he.

> 9 渠許走上遍地，圍牢聖徒個營盤，搭愛惜個城池：上帝就從天上降落火，滅爻渠許。

·10 Hong-yiu ge-he-keh mo-kyü bi tön-lôh ze ho teh liu-wông k'ang-li, ziu-z yia-siu teh kô sin-ts-nying tön-lôh-keh su-ze; ge-he we nyih yia t'ong-k'u üong-yün feh hyih.

> 10 哄誘渠許個魔鬼被斷落在火搭硫磺坑裏，就是野獸搭假先知人斷落個所在；渠許會日夜痛苦永遠弗歇。

·11 Ngô yi mông-djôh ih-ke shih-bah do zo-yü, teh zo-teh Cü-ts, t'in teh di tu  bi-ku Ge min-zin; m-yiu su-ze hao djü.

> 11 我又望着一個雪白大坐位，搭坐{搭}主子，天搭地都避過渠面前；無有所在好住。

·12 Ngô yi mông-djôh s-ku-keh nying, do-si, tu gyi ze zo-yü min-zin; ts'ah tu t'æn-k'e: wæ-yiu ih-peng, ziu-z weh-ming-keh ts'ah ah t'æn-k'e: s-keh cü-ts tsiao ge-he 'ang-yü i ts'ah-zông su sia-lôh z-kön, tu ziu sing-p'ön.

> 12 我又望着死過個人，大細，都徛在坐位面前；冊都攤開：還有一本，就是活命個冊也攤開：死個主子照渠許行爲依冊上所寫落事幹，都受審判。

·13 He ziu kao-c'ih ge li-min-keh s-nying; s teh ing-kæn ah kao-c'ih ge li-min-keh s-nying: kôh-nying tsiao ge 'ang-yü tu ziu sing-p'ön.

> 13 海就交出渠裏面個死人；死搭陰間也交出渠裏面個死人：各人照渠行爲都受審判。

·14 S teh ing-kæn tu tön ze ho-k'ang. Keh z di-nyi t'ao s, ziu-z ho-k'ang.

> 14 死搭陰間都斷在火坑。箇是第二套死，就是火坑。

·15 Væn-pah vong sia ze weh-ming ts'ah-zông-keh tu tön ze ho-k'ang.

> 15 凡百朆寫在活命冊上個都斷在火坑。


## Mz. 21.

> Mz. 21.

**_1 Sing-keh t'in, sing-keh di. 10 T'in-zông-keh Yia-lu-sæh-lang teh ge væn-ts. 23 Ge feh iao nyih-deo, ing-yü Zông-ti-keh yüong-wa z ge-keh liang-kwông. 24 Si-zông-keh wông-ti ta ge yüong-wa teh tseng-kyü tsing-le._**

> **_1 新個天，新個地。10 天上個耶路撒冷搭渠范子。23 渠弗要日頭，因爲上帝個榮華是渠個亮光。24 世上個皇帝帶渠榮華搭尊貴進來。_**

·1 NGÔ mông-djôh yiu sing-keh t'in sing-keh di: ing-yü yi-zin-keh t'in teh di yi-kying ku-gao; ah feh tse yiu he.

> 1 我望着有新個天新個地：因爲以前個天搭地已經過爻；也弗再有海。

·2 Ngô mông-djôh keh-tu sing-zin zing-dz, sing-keh Yia-lu-sæh-lang, jong t'in-zông Zông-ti su-ze kông-lôh, z yü-sin bi-bæn ziang sing-vu tang-pæn teng ge dziang-fu.

> 2 我望着箇堵聖善城池，新個耶路撒冷，從天上上帝所在降落，是預先備辦像新婦打扮等渠丈夫。

·3 Ngô t'ing-djôh jong zo-yü yiu ting do sing-ing kông, “Zông-ti-keh tsiang-bong ze nying-keh cong-yiang, Zông-ti we teh ge-he jü-de djü, ge-he we tso Ge-keh pah-sing, Zông-ti Z-kyi teh ge-he jü-de, tso ge-he-keh Zông-ti:

> 3 我聽着從坐位有頂大聲音講，“上帝個帳篷在人個中央，上帝會搭渠許聚隊住，渠許會做渠個百姓，上帝自己搭渠許聚隊，做渠許個上帝：

·4 Ge we k'a-sao ih-ts'ih-keh ngæn-li; yi-'eo feh tse s; feh tse e-pe, feh tse k'oh, feh tse t'ong-k'u: ing-yü yi-zin z-kön yi-kying ku-gao.”

> 4 渠會揩燥一切個眼淚；以後弗再死；弗再哀悲，弗再哭，弗再痛苦：因爲以前事幹已經過爻。”

·5 Zo ze zo-yü Cü-ts kông, “Ngô sing zao væn-veh.” Yi teh ngô kông, “Ng hao sia-lôh: ing-yü keh shih-wa tu z cong-sing zing-zih.”

> 5 坐在坐位主子講，“我新造萬物。”又搭我講，“爾好寫落：因爲箇說話都是忠信誠實。”

·6 Yi teh ngô kông, “Wön-gao. Ngô z Ô-li-fæh teh O-mi-kô, z ky'i-deo teh lôh-kyiah. Ngô we s-peh k'eo-k'eh cü-ts bah-bah ky'üoh weh-ming-keh shü-nyün.

> 6 又搭我講，“完爻。我是啞唎法搭啊咪咖，是起頭搭落腳。我會賜畀口渴主子白白喫活命個水源。

·7 Teh-sing cü-ts we tsih-djôh væn-veh tso sæn-nyih; Ngô we tso ge-keh Zông-ti, ge we tso Ngô-keh n-ts.

> 7 得勝主子會接着萬物做產業；我會做渠個上帝，渠會做我個兒子。

·8 Dæn-z keh-sih tæn-siao, feh siang-sing, k'o-u, hyüong-siu, kæn-ying, yüong zia-jih, pa ngeo-ziang, teh ih-ts'ih tseh-hông cü-ts, ge-he tu yiu-veng ze ho teh liu-wông dziah-keh k'ang-li; keh ziu-z di-nyi t'ao s.”

> 8 但是箇些膽小，弗相信，可惡，兇手，姦淫，用邪術，拜偶像，搭一切撒謊主子，渠許都有份在火搭硫磺着個坑裏；箇就是第二套死。”

·9 Keh ts'ih-ke t'in-s k'ô ts'ih-ke hyiang-lu, ziu-z ts-mön lôh-kyiah ts'ih-yiang tse-næn; gyi-cong ih-ke tseo-le teh ngô kông, “Hao le, ngô we peh ng mông keh-yü sing-vu, ziu-z Siao-yiang-keh ts'i-ts.”

> 9 箇七個天使揢七個香爐，就是𣥼滿落腳七樣災難；其中一個走來搭我講，“好來，我會畀爾望箇位新婦，就是小羊個妻子。”

·10 Ngô bi Sing-Ling kön-dong ge ta ngô tao ih-tu kao-do-keh sæn-deo, peh ngô mông keh sing-zin zing-dz Yia-lu-sæh-lang, jong t'in-zông Zông-ti su-ze kông-lôh,

> 10 我被聖靈感動渠帶我到一堵高大個山頭，畀我望箇聖善城池耶路撒冷，從天上上帝所在降落，

·11 ge yiu Zông-ti-keh yüong-wa: ge liang-kwông ziang ting kyü-djong-keh pao-zih, ziang pih-ts'ing-keh pih-nyüoh:

> 11 渠有上帝個榮華：渠亮光像頂貴重個寶石，像碧清個碧玉：

·12 ge zing yi do yi kao; ge yiu zih-nyi-ke zing-meng, meng-k'eo yiu zih-nyi-ke t'in-s; meng zông yiu ming-z sia-teh, ziu-z Yi-seh-lih ts-seng zih-nyi ts-p'a-keh ming-z:

> 12 渠城又大又高；渠有十二個城門，門口有十二個天使；門上有名字寫{搭}，就是以色列子孫十二支派個名字：

·13 tong-pin sæn meng; poh-pin sæn meng; nön-pin sæn meng; si-pin sæn meng.

> 13 東邊三門；北邊三門；南邊三門；西邊三門。

·14 Zing-dz yiu zih-nyi ziang-kyiah, ge zông-min yiu Siao-yiang zih-nyi s-du-keh ming-z.

> 14 城池有十二牆腳，渠上面有小羊十二使徒個名字。

·15 Teh ngô kông-keh t'in-s k'ô kying-ts-keh dziang-ts'ih iao liang keh zing-dz, teh ge meng, teh ge zing,

> 15 搭我講個天使揢金子個{?丈}尺要量箇城池，搭渠門，搭渠城，

·16 Zing zo-lôh s-fông, ge dziang teh kw'eh ih-yiang: ge yüong dziang-ts'ih liang-liang zing-dz, yiu s-ts'in li: dziang teh kw'eh teh kao ih-yiang-keh.

> 16 城坐落四方，渠長搭闊一樣：渠用{?丈}尺量量城池，有四千里：長搭闊搭高一樣個。

·17 Yi liang zing, ih-pah s-zih-s ts'ih, tsiao nying-keh ts'ih-ts'eng, ziu-z t'in-s-keh ts'ih-ts'eng.

> 17 又量城，一百四十四尺，照人個尺寸，就是天使個尺寸。

·18 Zing z yüong pih-nyüoh dih-zing: zing-dz tu z ts'ih-kying ziang pih-ts'ing-keh po-li.

> 18 城是用碧玉疊成：城池都是赤金像碧清個玻璃。

·19 Zing-dz-keh ziang-kyiah tu z pao-zih. Di-ih ziang-kyiah z pih-nyüoh; di-nyi, ts'ing-nyüoh; di-sæn, ts'ông-nyüoh; di-s, ts'ong-nyüoh;

> 19 城池個牆腳都是寶石。第一牆腳是碧玉；第二，青玉；第三，蒼玉；第四，蔥玉；

·20 di-ng, zeh-'ong-nyüoh; di-loh mô-nao; di-ts'ih, wông-nyüoh; di-pæh, loh-nyüoh; di-kyiu, dæn-wông-nyüoh; di-zih, fi-ts'e; zih-ih, ts'ih-nyüoh; zih-nyi, ts-seh-nyüoh.

> 20 第五，雜紅玉；第六瑪瑙；第七，黃玉；第八，綠玉；第九，淡黃玉；第十，翡翠；十一，赤玉；十二，紫色玉。

·21 Ge zih-nyi meng z zih-nyi-leh cü; kôh zing-meng tu z ih-leh cü tso: zing-li-keh ka-dao z ts'ih-kying, ziang pih-ts'ing-keh po-li.

> 21 渠十二門是十二粒珠；各城門都是一粒珠做：城裏個街道是赤金，像碧清個玻璃。

·22 Li-min ngô vong mông-djôh sing-din: ing-yü Cü Jün-neng-keh Zông-ti, teh Siao-yiang, Z tso ge-keh sing-din.

> 22 裏面我朆望着聖殿：因爲主全能個上帝，搭小羊，是做渠個聖殿。

·23 Zing-li ah feh yüong nyih-deo, nyüih-liang, tsiao-djôh ge: ing-yü Zông-ti-keh yüong-kwông tsiao-djôh ge, ping-ts'ia Siao-yiang z ge-keh teng-liang.

> 23 城裏也弗用日頭，月亮，照着渠：因爲上帝個榮光照着渠，幷且小羊是渠個燈{?亮}。

·24 Keh-sih koh-veng tu ze ge liang-kwông 'ang-dong: si-zông wông-ti tu ta ge-he yüong-wa teh tseng-kyü tsing-le.

> 24 箇些國{?分}都在渠亮光行動：世上皇帝都帶渠許榮華搭尊貴進來。

·25 Ge zing-meng dziang-nyih feh kwæn (ing-yü ze-kæn m-yiu yia):

> 25 渠城門長日弗關（因爲在{簡}無有夜）：

·26 lih-koh-keh yüong-wa teh tseng-kyü ge-he we ta-tsing-le:

> 26 列國個榮華搭尊貴渠許會帶進來：

·27 væn-veh feh kyih-zing, 'oh-tsia tso k'o-u tseh-hông cü-ts tu tseo-feh-tsing: tsih-yiu sia ze Siao-yiang weh-ming ts'ah-zông cü-ts hao tseo-tsing.

> 27 萬物弗潔淨，或者做可惡撒謊主子都走弗進：只有寫在小羊活命冊上主子好走進。


## Mz. 22.

> Mz. 22.

**_1 Weh-ming shü-keh 'o-kông. 2 Weh-ming-keh jü. 5 Zông-ti Z-kyi tso Ge zing-li-keh liang-kwông. 9 T'in-s feh hyü Iah-'ön pa ge. 18 M-c'ü kô-ts'eo, m-c'ü kæn-lôh Sing-shü shih-wa._**

> **_1 活命水個河港。2 活命個樹。5 上帝自己做渠城裏個亮光。9 天使弗許約翰拜渠。18 無處加湊，無處減落聖書說話。_**

·1 Ge yi peh ngô mông-djôh weh-ming shü-keh 'o, ziang pih-ts'ing-keh shü-tsing, jong Zông-ti teh Siao-yiang-keh zo-yü liu-c'ih,

> 1 渠又畀我望着活命水個河，像碧清個水井，從上帝搭小羊個坐位流出，

·2 ze ge ka cong-yiang. 'O-keh liang-pin yiu weh-ming jü, kyih zih-nyi yiang ko-ts, me nyüih kyih ge ko-ts: ge jü-keh yih i hao lih-koh.

> 2 在渠街中央。河個兩邊有活命樹，結十二樣果子，每月結渠果子：渠樹個葉醫好列國。

·3 Yi-'eo feh tse yiu tsiu-mô: Zông-ti teh Siao-yiang-keh zo-yü ze-kæn: Ge nu-boh we voh-z Ge;

> 3 以後弗再有咒罵：上帝搭小羊個坐位在{簡}：渠奴僕會服事渠；

·4 yi we mông-djôh Ge min-lin; Ge ming-z ah ze ge-he ngah-kôh-deo.

> 4 又會望着渠面臉；渠名字也在渠許額角頭。

·5 Ze-kæn m-yiu yia; feh yüong teng-liang, teh nyih-deo-keh liang-kwông; ing-yü Cü Zông-ti we kwông-tsiao ge-he: ge-he we tso wông tao si-si-de-de.

> 5 在{簡}無有夜；弗用燈{?亮}，搭日頭個亮光；因爲主上帝會光照渠許：渠許會做王到世世代代。

·6 Ge yi teh ngô kông, “Keh shih-wa z cong-sing zing-zih: sing-zin sin-ts-nying-keh Cü Zông-ti, z ts'a Ge t'in-s peh kw'a iao ing-nyin z-kön t'ong-ts Ge nu-boh.

> 6 渠又搭我講，“箇說話是忠信誠實：聖善先知人個主上帝，是差渠天使畀快要應驗事幹通知渠奴僕。

·7 Ngô kw'a le. Væn-pah pao-siu keh-peng shü-li sin-ts shih-wa yiu foh-ky'i.

> 7 我快來。凡百保守箇本書裏先知說話有福氣。

·8 Ngô Iah-'ön mông-djôh t'ing-djôh keh z-kön. Ngô t'ing-djôh mông-djôh, ziu p'oh-lôh ge kyiah-zin iao pa ts-tin ngô keh z-kön-keh t'in-s.

> 8 我約翰望着聽着箇事幹。我聽着望着，就覆落渠腳前要拜指點我箇事幹個天使。

·9 Ge teh ngô kông, “Feh-k'o: ngô teh ng lin ng hyüong-di keh-sih sin-ts-nying, wæ-yiu siu keh-peng shü-li shih-wa cü-ts tu z dong-z-keh nu-boh: ng pa Zông-ti.”

> 9 渠搭我講，“弗可：我搭爾連爾兄弟箇些先知人，還有守箇本書裏說話主子都是同事個奴僕：爾拜上帝。”

·10 Yi teh ngô kông, “Feh-k'o fong-lao keh-peng shü-li sin-ts shih-wa; ing-yü ge z-'eo gying-gao.

> 10 又搭我講，“弗可封牢箇本書裏先知說話；因爲渠時候近爻。

·11 Peh nyi cü-ts, ning-gyiu 'eo ge peh nyi: we-u cü-ts, ning-gyiu 'eo ge we-u: kong-nyi cü-ts, ning-gyiu tso kong-nyi: sing-zin cü-ts, ning-gyiu 'eo ge sing-zin.

> 11 不義主子，仍舊{候}渠不義：穢污主子，仍舊{候}渠穢污：公義主子，仍舊做公義：聖善主子，仍舊{候}渠聖善。

·12 Ngô kw'a le; pih-ding yiu pao-ing, tsiao kôh-nying-keh 'ang-yü pao ge.

> 12 我快來；必定有報應，照各人個行爲報渠。

·13 Ngô z Ô-li-fæh teh O-mi-kô, zin teh 'eo, ky'i-deo teh lôh-kyiah.

> 13 我是啞唎法搭啊咪咖，前搭後，起頭搭落腳。

·14 Si ge i-zông ts'ing-kyih cü-ts yiu foh-ky'i, peh ge-he yiu-veng weh-ming-keh jü, jong meng-k'eo tsing-zing.

> 14 洗渠衣裳清潔主子有福氣，畀渠許有份活命個樹，從門口進城。

·15 Nga-deo yiu ôh-keo, zia-jih, kæn-ying, hyüong-sæh, pa ngeo-ziang-keh, teh væn-pah cong-i tseh-hông zao hông-wa cü-ts.

> 15 外頭有惡狗，邪術，姦淫，兇殺，拜偶像個，搭凡百中意撒謊造謊話主子。

·16 “Ngô Yia-su yi-kying ts'a Ngô t'in-s te-tsing keh z-kön peh cong kao-we. Ngô z Da-bih-keh Keng-deo teh ge-keh 'Eo-de, keh-leh ming-liang-keh ng-kang-hyiao.”

> 16 “我耶穌已經差我天使對證箇事幹畀衆教會。我是大闢個根頭搭渠個後代，箇粒明亮個五更曉。”

·17 Sing-Ling teh sing-vu tu kông, “Hao le.” T'ing-djôh cü-ts ah iao kông, “Hao le.” Væn-pah k'eo-k'eh cü-ts, hao le: zing-nyün cü-ts, hao bah-bah ky'üoh weh-ming-keh shü.

> 17 聖靈搭新婦都講，“好來。”聽着主子也要講，“好來。”凡百口渴主子，好來：情願主子，好白白喫活命個水。

·18 Ngô teh væn-pah t'ing-djôh keh-peng shü-li sin-ts shih-wa cü-ts tso te-tsing, Ziah yiu nying kô-zông keh-sih shih-wa, Zông-ti ah we kô-zông keh-peng shü-li su sia-keh tse-næn peh ge:

> 18 我搭凡百聽着箇本書裏先知說話主子做對證，若有人加上箇些說話，上帝也會加上箇本書裏所寫個災難畀渠：

·19 ziah yiu nying kæn-lôh keh-peng shü-li sin-ts shih-wa, Zông-ti ah we kæn ge lôh ze weh-ming-keh jü, teh sing-zing-li, lin keh-peng shü-li su sia-lôh-keh feh hyü ge yiu-veng.

> 19 若有人減落箇本書裏先知說話，上帝也會減渠落在活命個樹，搭聖城裏，連箇本書裏所寫落個弗許渠有份。

·20 Te-tsing keh-sih z-kön Cü-ts kông, “Ngô zih-ze kw'a le. Ô-meng:” Dæn-nyün Ng Cü Yia-su le.

> 20 對證箇些事幹主子講，“我實在快來。亞門：”但願爾主耶穌來。

·21 Dæn-nyün Cü Yia-su Kyi-toh-keh eng-yü ling-djôh cong sing-du. Ô-meng.

> 21 但願主耶穌基督個恩惠臨着衆聖徒。亞門。



------
[^14-8]: 應爲：c'oh-nu-keh 。




