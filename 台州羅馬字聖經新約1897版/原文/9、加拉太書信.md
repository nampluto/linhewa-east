
# S-DU PAO-LO SIA PEH KÔ-LÆH-T'A NYING KEH SHÜ-SING.


## Kô. 1.

**_1 Pao-lo gyi-kwa ge-he t'ih kw'a li-k'e foh-ing, 8 djün bih-yiang foh-ing ing-ke bi tsiu-mô. 11 Ge feh-z jong nying siu-li 'ôh-zih foh-ing, z jong Yia-su Kyi-toh tsih-ziu ge: 14 kông ge vong siang-sing z-'eo z tsa-sang, 17 siang-sing ts-'eo tsa tso-fæh._**

·1 NGÔ s-du Pao-lo, (feh-z c'ih-ü nying-keh cü-i tso s-du, ah feh-z nying su sih-lih, z Yia-su Kyi-toh teh peh Ge jong s-nying cong-yiang we-cün-le-keh Vu-ts'ing Zông-ti su sih-lih),

·2 yin-ze teh jü-de-keh cong hyüong-di t'ao-sing Kô-læh-t'a cong kao-we:

·3 Dæn-nyün eng-yü bing-ön jong Vu-ts'ing Zông-ti teh ngô-he Cü Yia-su Kyi-toh s-peh ng-he,

·4 Ge yü ngô-he ze-nyih sô-c'ih Z-keh sing-ming, iao kyiu ngô-he t'eh-c'ih yin-ze hyüong-ôh z-si, tsiao ngô-he Vu-ts'ing Zông-ti-keh ts-i:

·5 dæn-nyün yüong-wa si-si-de-de kyü peh Ge. Ô-meng.

·6 NGÔ gyi-kwa ng-he t'ih kw'a li-k'e ze-ü Kyi-toh-keh eng-yü dziao ng-he le Cü-ts, i-jong bih-ke foh-ing;

·7 ah bing-fi bih-ke foh-ing; tsih-z yiu nying kao-ziao ng-he, iao pin-gao Kyi-toh-keh foh-ing.

·8 Dæn-z feh-leng ngô-he, feh-leng t'in-zông-keh t'in-s, le djün foh-ing peh ng-he, teh ngô su djün peh ng-he kôh-yiang, ge ing-ke bi tsiu-mô.

·9 Ngô-he zin-deo kông-ku, yin-ze ngô yi kông, Ziah yiu nying djün foh-ing peh ng-he teh ng-he su tsih-ziu kôh-yiang, ge ing-ke bi tsiu-mô.

·10 Ngô yin-ze siang teh nying kao-yih feh, wæ-z siang teh Zông-ti kao-yih? wæ-z ngô siang peh nying cong-i? Ziah ning-gyiu siang peh nying cong-i, ngô ziu feh-z Kyi-toh-keh nu-boh.

·11 HYÜONG-DI, ngô t'ong-ts ng-he, ngô su djün-keh foh-ing feh-z c'ih-ü nying.

·12 Ngô ah feh-z jong nying-keh siu-li teh-djôh ge, 'ôh-zih ge; z Yia-su Kyi-toh-keh moh-z ts-ying ngô.

·13 Ngô jong-zin ze Yiu-t'a kao su tso-keh 'ang-yü ng-he tu t'ing-djôh-ku, ngô pih-næn ba-wa Zông-ti-keh kao-we zao li-'e:

·14 wæ-yiu ngô 'ôh-zih Yiu-t'a kao pi peng-koh hyü-to dong-nyin bong-yiu yüih-fæh tsing-ih, pao-siu ngô tsu-tsong djün-lôh-keh ku-tin kah-nga nyih-sing.

·15 Dæn-z keh-yü jong ngô nyiang-t'e kæn-shün ngô, yüong Ge eng-yü dziao ngô le-keh Zông-ti,

·16 Ge cong-i peh Ge N-ts ze ngô sing-li hyin-c'ih, iao ngô k'e djün Ge peh bih-koh nying; ngô ziu feh teh yiu hyüih-ky'i-keh nying k'e siang-liang:

·17 ah feh zông Yia-lu-sæh-lang k'e kyin sin-jü ngô tso s-du-keh: z tao Ô-læh-pah k'e; yi tse cün Da-mô-seh.

·18 Ku sæn-nyin ngô zông Yia-lu-sæh-lang kyin Pi-teh, ge su-ze tæn-kôh zih-ng nyih.

·19 Djü Pi-teh, tsih we-djôh Cü hyüong-di Ngô-kôh; gyi-yü s-du ngô tu vong we-djôh.

·20 Ngô su sia peh ng-he-keh shih-wa, Zông-ti hyiao-teh feh-z tseh-hông.

·21 Ts-'eo ngô tao Jü-li-ô Kyi-li-kô k'e.

·22 Yiu-t'a ze-ü Kyi-toh-keh kao-we tu feh sih-teh ngô min:

·23 tsih t'ing-djôh kông, “Keh su-le pih-næn ngô-he cü-ts yin-ze ze-teh djün ge zin-deo su ba-wa-keh dao-li.”

·24 Ge-he ziu yü ngô kyü yüong-wa peh Zông-ti.


## Kô. 2.

**_1 Kông kyi-z, yü zah-m tse tao Yia-lu-sæh-lang: 3 Di-to vong ziu tsiu-keh-li: 11 zao yün-ku ti-dih Pi-teh, 14 ge teh bih-ke Yiu-t'a nying tsa-sang feh c'ih-ü 'ang-yü, z c'ih-ü siang-sing sön tsing-dzih: 20 yü siang-sing sön tsing-dzih cü-ts, feh neng ze ze-nyih weh, tsih ze-ü Kyi-toh hao weh._**

·1 Zih-s nyin ts-'eo, ngô teh Pô-nô-pô tse zông Yia-lu-sæh-lang, yi ta Di-to jü-de.

·2 Ngô i moh-z zông-k'e; ngô su djün peh bih-koh nying-keh foh-ing t'ong-ts ge-he: z ön-cong t'ong-ts yiu ming-sing cü-ts, sang-teh ngô zin-'eo su tso m dao-dzing.

·3 Dæn-z teh ngô jü-de-keh Di-to, z Hyi-læh nying, m-nying ngang-æh ge ziu tsiu-keh-li:

·4 ing-yü yiu kyi-ke kô hyüong-di weng-tsing-le, z s-'ô tseo-tsing iao t'eo-pön mông ngô-he ze-ü Kyi-toh Yia-su su yiu-keh z yiu z ze, iao ngang-æh ngô-he tso nu-boh:

·5 ngô-he lin ih-k'eh kong-fu vong voh ge i-jing ge: peh foh-ing-keh tsing dao-li hao dziang zeng ze ng-he cong-yiang.

·6 Keh yiu ming-sing cü-ts, (jü ge sön zao-teh nying, teh ngô m siang-kön: Zông-ti feh cing nying nga-min-ts) yiu ming-sing-keh m-kao zah-m kô-ts'eo peh ngô:

·7 fæn-cün mông-djôh m tsiu-keh-li-keh foh-ing t'ôh-fu ngô, ziang yiu tsiu-keh-li-keh foh-ing t'ôh-fu Pi-teh;

·8 (ing-yü kön-dong Pi-teh tso yiu tsiu-keh-li-keh s-du Cü-ts, ah kön-dong ngô tso bih-koh nying-keh s-du);

·9 sön kao-we-keh oh-djü cü-ts, z Ngô-kôh, Kyi-fæh, Iah-'ön, kyi-zin hyiao-teh su s-peh ngô-keh eng-yü, ziu 'ang nyih-siu-keh li tsiao-nying ngô teh Pô-nô-pô, peh ngô-he tao bih-koh k'e, ge-he z-kyi kwön ziu tsiu-keh-li cü-ts:

·10 tsih iao ngô-he kyi-teh gyüong-k'u-keh sing-du; keh ah z ngô-z ts'ih-sing tso.

·11 Pi-teh tao Ön-di-ah z-'eo, ngô tông-min teh ge tsôh-te, ing-yü ge yiu ing-ke tsah-væh z-kön.

·12 Ing-yü jong Ngô-kôh su-ze le-keh nying vong tao, ge we teh bih-koh nying jü-de ky'üoh: ge-he ih tao, jü-tsih liu-c'ih yi bi-k'e, ing-yü p'ô joh-ü tsiu-keh-li cü-ts.

·13 Gyi-yü Yiu-t'a nying tu teh ge jü-de tso hyü-kô; lin Pô-nô-pô ah we bi ge-he ta-gao, jü-de tso hyü-kô.

·14 Ngô mông ge-he feh i foh-ing tsing dao-li tsiao-dzih tso nying, ze cong-nying min-zin teh Pi-teh kông, “Ng, z Yiu-t'a nying, kyi-zin tso nying ziang bih-koh nying, feh ziang Yiu-t'a nying, tsa-sang ngang-æh bih-koh nying pih iao ziang Yiu-t'a nying?

·15 Ngô-he peng-le z Yiu-t'a nying, feh-z bih-koh-keh ze-nying,

·16 kyi-zin hyiao-teh nying sön tsing-dzih feh-z jong leh-fæh-keh 'ang-yü, z yü siang-sing Yia-su Kyi-toh, su-i ngô-he z-kyi ah siang-sing Kyi-toh Yia-su, peh ngô-he jong siang-sing Kyi-toh hao sön tsing-dzih, feh-z jong leh-fæh-keh 'ang-yü: ing-yü m-nying jong leh-fæh-keh 'ang-yü hao sön tsing-dzih.

·17 Yin-ze ngô-he siang ze-ü Kyi-toh sön tsing-dzih, ziah z-kyi ah tso ze-nying, Kyi-toh we peh nying væn-ze feh? Tön-wu feh-z.

·18 Ngô su ts'ah-gao-keh, yin-ze ziah tse ky'i-zao ge, keh-z piao-ming z-kyi yiu ku-væn.

·19 Leh-fæh yi-kying peh ngô yü leh-fæh s-ku, peh ngô yü Zông-ti hao weh.

·20 Ngô z teh Kyi-toh jü-de ting-s ku; yin-ze feh-z ngô-z weh, z Kyi-toh weh ze ngô li-min: ngô yin-ze nyüoh-sing su yiu-keh weh, z yü siang-sing Zông-ti-keh N-ts weh; Ge e-sih ngô, yü ngô sô-c'ih Z-keh sing-ming.

·21 Ngô feh fi-gao Zông-ti-keh eng-yü: kong-nyi ziah-z jong leh-fæh le, Kyi-toh ziu bah-lôh s-ku.”


## Kô. 3.

**_1 Pao-lo meng ge-he, kæh-nying peh ge li-k'e siang-sing k'ao-djôh le-fæh? 6 Siang-sing cü-ts sön tsing-dzih, 9 yi z teh Ô-pah-læh-hön jü-de teh-djôh foh-ky'i. 10 Keh z-kön ge yüong hao kyi-yiang z-kön ka-shih._**

·1 NGE-BENG-KEH Kô-læh-t'a nying, ze ng-he ngæn-zin Yia-su Kyi-toh ting zih-z-kô kyi-zin piao ming-bah, yin-ze feh i-jing tsing dao-li, z kæh-nying mi-'oh ng-he?

·2 Ngô tsih iao meng ng-he keh ih-yiang, Ng-he tsih-ziu Sing-Ling, wæ-z yü leh-fæh-keh 'ang-yü, wæ-z yü t'ing-djôh siang-sing foh-ing?

·3 Ng-he z t'ih nge-beng feh? kyi-zin tso ky'i-deo z k'ao Sing-Ling, yin-ze z k'ao-djôh nyüoh-sing tso zing-kong feh?

·4 Keh hyü-to k'u-deo ng-he z bah-bah ziu-ku feh? ziah ko-zin z bah-lôh.

·5 S-peh ng-he Sing-Ling, yi ze ng-he cong-yiang tso zing-tsih Cü-ts, wæ-z yü leh-fæh-keh 'ang-yü, wæ-z yü t'ing-djôh siang-sing foh-ing?

·6 Ziang “Ô-pah-læh-hön siang-sing Zông-ti, keh sön z ge-keh kong-nyi.” [Ts.15.6.]

·7 Su-i ng-he hao hyiao-teh, joh-ü siang-sing cü-ts ziu-z Ô-pah-læh-hön-keh n-ts.

·8 Sing-shü yü-sin hyiao-teh Zông-ti we yü siang-sing sön bih-koh nying tsing-dzih, yü-sin djün foh-ing peh Ô-pah-læh-hön, kông, “Væn-koh tu ze-ü ng we teh-djôh foh-ky'i.” [Ts.12.3.]

·9 Su-i joh-ü siang-sing cü-ts we teh siang-sing-keh Ô-pah-læh-hön jü-de teh-djôh foh-ky'i.

·10 K'ao-djôh leh-fæh-keh 'ang-yü cü-ts tu z bi tsiu-mô; ing-yü yiu sia-lôh, “Væn-pah feh zông-zông i leh-fæh shü su sia yiang-yiang shih-wa tso cü-ts, z bi tsiu-mô.” [Sm.27.26.]

·11 K'ao-djôh leh-fæh m-nying ze Zông-ti min-zin hao sön tsing-dzih, keh z ming-bah: ing-yü “kong-nyi nying jong siang-sing hao weh:” [Hp.2.4.]

·12 dæn-z leh-fæh feh-z joh-ü siang-sing; z kông, “I ge tso cü-ts, ze-ü ge we weh.” [Lv.18.5.]

·13 Kyi-toh yü ngô-he bi tsiu-mô, c'ü-joh ngô-he t'eh-gao leh-fæh-keh tsiu-mô: ing-yü yiu sia-lôh, “Væn-pah kwa ze jü-zông-keh z bi tsiu-mô:” [Sm.21.23.]

·14 peh Ô-pah-læh-hön-keh foh-ky'i ze-ü Kyi-toh Yia-su we ling-djôh bih-koh nying; peh ngô-he, yü siang-sing, neng-keo teh-djôh su ing-hyü-keh Sing-Ling.

·15 Hyüong-di, ngô z tsiao nying su kông: shü-tsih nying su lih-keh iah, ziah ding-tông, m-nying neng-keo fi-gao, m-nying neng-keo kô-ts'eo.

·16 Keh-sih ing-hyü shih-wa z ing-hyü Ô-pah-læh-hön lin ge 'eo-de: feh-z kông, “Peh keh-sih 'eo-de,” ziang ts-tin hyü-to; z kông, “Peh ng-keh 'eo-de,” [Ts.17.7;22.18.] ziang ts-tin ih-ke; keh 'eo-de ziu-z Kyi-toh.

·17 Ngô kông; Zông-ti yü-sin ding-tông-keh iah, keh s-pah sæn-zih nyin ts-'eo sih-lih-keh leh-fæh feh neng fi-gao, peh keh ing-hyü lôh-k'ong.

·18 Keh sæn-nyih ziah-z jong leh-fæh, ziu feh-z jong ing-hyü: dæn-z Zông-ti z yüong ing-hyü s-peh Ô-pah-læh-hön.

·19 Su-i leh-fæh z tsa-sang? Z yü ku-væn kô-zông, teng-tao keh teh-djôh ing-hyü-keh 'eo-de le; ah z t'ôh t'in-s sih-lih, ze cong-pao siu-li djün-lôh.

·20 Cong-pao feh-z yü ih-ke sih-lih; dæn-z Zông-ti z tsih-yiu ih-yü.

·21 Su-i, leh-fæh z teh Zông-ti-keh ing-hyü tsôh-te feh? Tön-wu feh-z: ziah s-lôh-keh leh-fæh neng-keo peh nying weh, kong-nyi zih-ze z c'ih-ü leh-fæh.

·22 Dæn-z Sing-shü z peh væn-pah nying liah-tsing ze ze-keh ming-'ô, peh c'ih-ü siang-sing Yia-su Kyi-toh-keh ing-hyü hao s-peh siang-sing cü-ts.

·23 Keh siang-sing wæ-vong tao, ngô-he z æh-kæn, ze leh-fæh siu-'ô liah-tsing ze-nen, teng keh 'eo-deo iao hyin-c'ih siang-sing-keh dao-li.

·24 Su-i, leh-fæh z tso ngô-he kao shü sin-sang ta ngô-he tao Kyi-toh su-ze, peh ngô-he yü siang-sing hao sön tsing-dzih.

·25 Dæn-z keh siang-sing yi-kying tao-gao, ngô-he feh tse ze kao shü sin-sang siu-'ô.

·26 Yü siang-sing Kyi-toh Yia-su, ng-he tu z tso Zông-ti-keh n-ts.

·27 Ing-yü ng-he væn-pah ziu Kyi-toh si-li cü-ts, tu z tsiah-zông Kyi-toh.

·28 Feh neng yiu Yiu-t'a nying Hyi-læh nying, tso nu-boh feh tso nu-boh, nön nyü: ing-yü ng-he ze-ü Kyi-toh Yia-su tu z tso ih-ke-sang.

·29 Ziah ko-zin joh-ü Kyi-toh, ng-he ziu tso Ô-pah-læh-hön-keh 'eo-de, ah z tsiao ing-hyü tso tsih-de-keh n-ts.


## Kô. 4.

**_1 Ngô-he z ze leh-fæh ming-'ô dzih-tao Yia-su le, ziang tsih-de-keh n-ts z ze tsiang-vông-keh siu-'ô. 5 Dæn-z Yia-su jong leh-fæh sih-fông ngô-he: 7 su-i feh tse tso leh-fæh-keh nu-boh. 14 Ge kyi-nyin ge-he tsa-sang tsih-de ge, 22 ngô-he z Ô-pah-læh-hön-keh n-ts._**

·1 Ngô kông, Tsih-de-keh n-ts, shü-tsih z kô-s-keh cü-nying-kô, siao-nying z-'eo, teh nu-boh m-kao kôh-yiang;

·2 z ze kwön-kô teh tsiang-vông siu-'ô, teng-tao pang su ding-hao z-'eo.

·3 Ngô-he ah z-t'ih, siao-nying z-'eo z bi si-joh-keh siao ts'ong-ming vôh-lao tso nu-boh:

·4 dæn-z z-'eo mön-gao, Zông-ti ts'a Ge-keh N-ts, jong nyü-nying sang-c'ih, joh-ü leh-fæh,

·5 hao c'ü-joh joh-ü leh-fæh cü-ts, peh ngô-he hao tso nyi-ts.

·6 Ng-he kyi-zin tso n-ts, Zông-ti ts'a Ge N-ts-keh Ling ze ng-he sing-li, ao-ky'i-le, “Ah-pô, Vu-ts'ing.”

·7 Su-i ng feh tse tso nu-boh, z tso n-ts; ziah-z tso n-ts, k'ao-djôh Kyi-toh ah z tso Zông-ti tsih-de-keh n-ts.

·8 Keh z-'eo ng-he feh sih-teh Zông-ti, su-i voh-z peng-le feh-z zông-ti:

·9 yin-ze kyi-zin sih-teh Zông-ti, wæ-z Zông-ti sih-teh ng-he, tsa-sang le-cün tse hyiang-djôh keh nyün-ziah pi-zin-keh siao ts'ong-ming, iao tse voh ge?

·10 Ng-he pao-siu nyih-ts, nyüih-veng, z-tsih, nyin-deo.

·11 Ngô tsih p'ô-gyü, sang-teh ngô yü ng-he lao-loh z bah-lôh.

·12 Hyüong-di, ngô gyiu-k'eng ng-he, iao ziang ngô, ing-yü ngô ziang ng-he. Ng-he m-kao de ngô feh hao:

·13 ng-he hyiao-teh ngô ky'i-deo djün foh-ing peh ng-he z yü ngô nyüoh-sing nyün-ziah:

·14 ng-he ah vong mông-feh-ky'i vong yin-tseng ngô nyüoh-sing-keh næn-deo; fæn-cün tsih-de ngô ziang Zông-ti-keh t'in-s, ziang Kyi-toh Yia-su.

·15 Ng-he keh z-'eo su kông-keh foh-ky'i z ze 'ah-yi? ing-yü ngô tso ng-he te-tsing, ng-he ziah-z hao tso, ziu-z z-keh ngæn ah k'eng leo-c'ih peh ngô.

·16 Su-i, ngô teh ng-he kông lao-zih shih-wa, ziu sön ng-he-keh dziu-dih feh?

·17 Ge-he nyih-sing de ng-he, feh-z hao i-s; fæn-cün iao kah-k'e ng-he, peh ng-he hao nyih-sing de ge-he.

·18 Dæn-z yiu hao i-s z-zông nyih-sing z hao, fi-tæn ngô teh ng-he jü-de z-'eo.

·19 Ngô-keh siao-nying, ngô yü ng-he tse ziu sang-sæn-keh k'u-deo teng-tao Kyi-toh-keh væn-ts ze ng-he sing-li tso-zing,

·20 ngô pô-feh-teh yin-ze tao ng-he su-ze le, diao-wön ngô-keh k'eo-ky'i; ing-yü ngô zih-ze nyi-sing ng-he.

·21 Ng-he iao voh leh-fæh cü-ts, hao teh ngô kông, Leh-fæh ng t'ing-djôh feh?

·22 Ing-yü yiu sia-lôh, Ô-pah-læh-hön yiu liang-ke n-ts, ih-ke z ô-deo sang, ih-ke feh-z ô-deo sang.

·23 Keh ô-deo sang-keh z tsiao nyüoh-sing sang, feh-z ô-deo sang-keh z k'ao-djôh ing-hyü.

·24 Keh z-kön tu z pi-yü: liang-ke nyü-nying z liang-ke iah; ih-ke iah c'ih-ü Si-na sæn, tsih we sang tso nu-boh-keh n-nô, keh ziu-z Ô-kæh.

·25 Keh Ô-kæh z Ô-læh-pah-keh Si-na sæn, teh yin-ze Yia-lu-sæh-lang ih-yiang, ge-z teh n-nô tu tso nu-boh.

·26 Dæn-z ze zông-keh Yia-lu-sæh-lang z yiu z ze, ge z ngô-he cong-nying-keh nyiang.

·27 Ing-yü yiu sia-lôh, “Vong wa-ying vong sang-yiang cü-ts, hao kw'a-weh; vong ziu sang-sæn k'u-deo cü-ts, yüong kao-hying ao-ky'i-le: ing-yü bi tön-gao-keh nyü-nying yiu n-nô, pi yiu dziang-fu cü-ts wæ to.” [Y.54.1.]

·28 Hyüong-di, ngô-he ziang Yi-sæh, z ing-hyü-keh n-nô.

·29 Dæn-z ziang keh z-'eo tsiao nyüoh-sing sang cü-ts z pih-næn tsiao Sing-Ling sang cü-ts, yin-ze ah z-t'ih.

·30 Dæn-z Sing-shü tsa kông? “Kön-c'ih ô-deo teh ge n-ts: ing-yü ô-deo-keh n-ts feh-k'o teh feh tso ô-deo cü-ts-keh n-ts jü-de tsih-de.” [Ts.21.10.]

·31 Su-i, hyüong-di, ngô-he feh-z ô-deo-keh n-nô, z feh tso ô-deo cü-ts-keh n-nô.


## Kô. 5.

**_1 Ky'ün ge ze z yiu z ze di-bu iao gyi-lao, 3 feh iao ziu tsiu-keh-li, 13 neng-ts siang-e, ziu-z leh-fæh-keh da-i. 19 Nyüoh-sing-keh 'ang-yü, 22 Sing-Ling-keh ko-ts, 25 ky'ün ge i Sing-Ling tso nying._**

·1 SU-I, Kyi-toh sih-fông ngô-he peh ngô-he z yiu z ze; ing-ke gyi-lao: hyiao tse voh tso nu-boh-keh ah.

·2 Ngô Pao-lo teh ng-he kông, Ziah ziu tsiu-keh-li, Kyi-toh z yü ng-he vu-ih.

·3 Væn-pah ziu tsiu-keh-li-keh nying, ngô tse tso te-tsing peh ge, ge pih iao tso-zing ih-ts'ih leh-fæh.

·4 Ng-he siang ze-ü leh-fæh sön tsing-dzih cü-ts z teh Kyi-toh kah-k'e; ng-he teh eng-yü dön-jih.

·5 Ing-yü ngô-he k'ao-djôh Sing-Ling jong siang-sing teng-de kong-nyi-keh sô-mông.

·6 Ing-yü ze-ü Kyi-toh Yia-su tsiu-keh-li teh m tsiu-keh-li tu z vu-ih, tsih-yiu fæh-c'ih zing-e-keh siang-sing z yiu-ih.

·7 Ng-he su-le diao-teh hao; yiu kæh-nying tsu ng-he feh i-jing tsing dao-li?

·8 Ng-he su t'ing-keh ky'ün feh-z c'ih-ü dziao ng-he le Cü-ts.

·9 Ih-ting kao-shü we peh ih-dön fæh-ky'i.

·10 Ngô ze-ü Cü siang-sing ng-he fe zeng bih-yiang sing: dæn-z kao-ziao ng-he cü-ts, feh-leng kæh-nying, pih-ding we ziu ge-z-keh ze.

·11 Hyüong-di, ngô-z ziah ning-gyiu djün tsiu-keh-li, tsa-sang wæ ze-teh ziu pih-næn? ziah-z t'ih, zih-z-kô-keh pæn-tih ziu m-gao.

·12 Dæn-nyün yiao-'oh ng-he cü-ts tu we dön-jih.

·13 Hyüong-di, ng-he z bi dziao-le hao tso z yiu z ze-keh nying; tsih hyiao peh keh z yiu z ze peh nyüoh-sing ts'ing-ts'-kyi-we, dæn-z iao yüong zing-e-keh sing, ng voh-z ngô, ngô voh-z ng.

·14 Ing-yü leh-fæh tu ze ih-kyü shih-wa, ziu-z, “Ing-ke e-sih ling-sô teh z-kyi ih-yiang.” [Lv.19.18.]

·15 Dæn-z ng-he ziah ngao-le-ngao-k'e, liang-'ô t'eng-ky'üoh, yüong liu-sing sang-teh liang-'ô tu mih-gao.

·16 Ngô kông, Ng-he ing-ke i Sing-Ling tso nying, ziu fe tso-zing nyüoh-sing-keh s-yüoh.

·17 Ing-yü nyüoh-sing fæh-c'ih s-yüoh ti-dih Sing-Ling, Sing-Ling ah ti-dih nyüoh-sing; liang-'ô tsôh-te, peh ng-he su iao tso z tso-feh-tao.

·18 Ng-he ziah-z bi Sing-Ling ying-dao, ziu feh-z ze leh-fæh siu-'ô.

·19 Nyüoh-sing-keh 'ang-yü z hyin-ming, ziu-z kæn-ying, biao-hyi, we-u, wang-li,

·20 pa ngeo-ziang, tso zia-fæh, kyih-ün, tsang-teo, tu-gyi, sang-ky'i, zia-kao, feng-k'e, kyih-tông,

·21 k'eh-tu, hyüong-sæh, ky'üoh-tsiu-cü, vông-ky'üoh-vông-yüong, teh ih-ts'ih siang-ziang z-kön: ngô yü-sin teh ng-he kông, zin-deo ah kông-ku, Væn-pah tso keh-yiang-ts z-kön cü-ts feh neng teh-djôh Zông-ti-keh koh tso sæn-nyih.

·22 Dæn-z Sing-Ling-keh kyih-ko z zing-e, kw'a-lôh, 'o-bing, zing-ne, z-e, liang-zin, cong-sing,

·23 weng-ziu, tön-fông: keh-yiang-ts z-kön, m-kao zah-m leh-fæh hao kying ge.

·24 Joh-ü Kyi-toh cü-ts z peh nyüoh-sing teh sing-zing-keh s-yüoh ting-s ze zih-z-kô.

·25 Ngô-he ziah k'ao Sing-Ling weh, hao i-jing Sing-Ling tso nying.

·26 Ngô-he hyiao siang hyü-hwa-keh yüong-wa, jü-de teo-ky'i, jü-de tu-gyi.


## Kô. 6.

**_1 Ky'ün ge yüong weng-ziu sing de pæn-tih cü-ts, 2 djong-tæn iao jü-de tæn-tông: 6 yüong gyih-lih kyüong-ing djün-dao cü-ts, 9 'ang-zin hyiao hyih-lih. 12 Djün tsiu-keh-li cü-ts yiu zao i-s. 14 Tæn-tsih ze-ü zih-z-kô hao la-t'in._**

·1 Hyüong-di, nying ziah-z ngeo-zin 'æn-lôh ze, ng-he joh-ü Ling cü-ts yüong weng-ziu-keh sing k'e ta ge cün-le; ah iao ku-djôh z-kyi, min-teh ng ah ziu mi-'oh.

·2 Ng-he-keh djong-tæn hao jü-de tæn-tông, z-t'ih hao wön-jün Kyi-toh-keh leh-fæh.

·3 Ziah yiu nying zih-ze z vu-neng, wæ we z tseng z do, z hong-p'in z-kyi.

·4 Dæn-z kôh-nying yüong dzô-ts'æh z-keh 'ang-yü, ge su yiu-keh la-t'in tæn yü z-kyi, feh-z yü bih-ke.

·5 Ing-yü kôh-nying pih iao tæn z-keh tæn-deo.

·6 'Ôh-dao cü-ts ing-ke yüong yiang-yiang hao-c'ü kyüong-ing djün dao cü-ts.

·7 Hyiao z p'in z; Zông-ti z ky'i-p'in-feh-le; ih-ke nying yiu zah-m cong-lôh, siu-zing ah z zah-m.

·8 Yü z-keh nyüoh-sing cong-lôh cü-ts, pih-ding jong nyüoh-sing ba-wa siu-zing; yü Sing-Ling cong-lôh cü-ts, pih-ding jong Sing-Ling siu-zing üong-yün weh-ming.

·9 Ngô-he 'ang zin hyiao hyih-lih; ziah feh pön-du-z-fi, z-'eo ih tao tsong we siu-zing.

·10 Su-i, p'ong-djôh kyi-we, ngô-he ing-ke yüong hao-c'ü de cong-nying, tsih-yiu siang-sing Cü ih-kô nying iao kah-nga z-t'ih de ge.

·11 NG-HE mông ngô ts'ing-pih sia peh ng-he-keh sing z yüong tsa do-keh z-ngæn.

·12 Væn-pah siang ze nyüoh-sing tsông t'i-min cü-ts, ge ngang-æh ng-he ziu tsiu-keh-li; tsih iao z-kyi yü Kyi-toh-keh zih-z-kô feh ziu pih-næn.

·13 Ing-yü ziu tsiu-keh-li cü-ts z-kyi ah feh pao-siu leh-fæh; tsih iao ng-he ziu tsiu-keh-li, hao ze-ü ng-he nyüoh-sing la-t'in.

·14 Dæn-z ngô tön-wu feh peh bih-yiang la-t'in, tsih we peh ngô-he Cü Yia-su Kyi-toh-keh zih-z-kô la-t'in, k'ao zih-z-kô si-zông yü ngô z ting-s, ngô yü si-zông ah z ting-s.

·15 Ing-yü ze-ü Kyi-toh Yia-su, yiu tsiu-keh-li teh m tsiu-keh-li tu z vu-ih, tsih-yiu sing zao-c'ih-le-keh z yiu-ih.

·16 Væn-pah tsiao keh dao-li tso, dæn-nyün bing-ön teh z-pe ling-djôh ge-he teh Zông-ti-keh Yi-seh-lih pah-sing.

·17 Jong-kying-yi-'eo m-nying hao kao-ziao ngô: ing-yü ngô sing-zông yiu Cü Yia-su-keh kyi-'ao.

·18 Hyüong-di, dæn-nyün ngô-he Cü Yia-su Kyi-toh-keh eng-yü teh ng-he ling-sing jü-de. Ô-meng.




