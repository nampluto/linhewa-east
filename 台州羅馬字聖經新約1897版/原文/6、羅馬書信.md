
# S-DU PAO-LO SIA PEH LO-MÔ NYING KEH SHÜ-SING.


## Lm. 1.

**_1 Pao-lo tseng-djong z-keh tsih-veng, 9 siang tao ge su-ze le. 16 Ge-keh foh-ing z tsa-sang, teh foh-ing su hyin-c'ih-keh kong-nyi, 18 Zông-ti ky'i-'eng pah-yiang ze-ôh. 21 Bih-koh nying-keh ze-ôh z zao-væn-ts._**

·1 NGÔ Pao-lo, Yia-su Kyi-toh-keh nu-boh, bi dziao-le tso s-du, feng-p'a k'e djün Zông-ti-keh foh-ing,——

·2 ziu-z Ge yi-zin t'ôh Ge-keh sin-ts-nying ze Sing-shü su ing-hyü,

·3 z ts-tin Ge N-ts Yia-su Kyi-toh ngô-he Cü, tsiao nyüoh-sing z jong Da-bih ts-seng sang-c'ih;

·4 tsiao sing-zin-keh ling-sing, jong s-gao tse-weh, yüong do neng-kön hyin-ming Ge z Zông-ti-keh N-ts:

·5 ngô-he jong Ge siu-li teh-djôh eng-yü teh s-du tsih-veng, hao peh væn-koh pah-sing siang-sing i-jing, yü iao tseng-kying Ge ming-deo;

·6 ng-he ah ze gyi nen, z bi Yia-su Kyi-toh dziao-le-keh;——

·7 yin-ze ta sing peh væn-pah ze Lo-mô Zông-ti su ts'ing-e, bi dziao-le tso sing-du-keh: Dæn-nyün Zông-ti ngô-he-keh Vu-ts'ing, teh Cü Yia-su Kyi-toh, s-lôh eng-yü bing-ön peh ng-he.

·8 NGÔ sin yü ng-he cong-nying, k'ao-djôh Yia-su Kyi-toh kön-zia ngô-keh Zông-ti, ing-yü ng-he siang-sing-keh sing t'in-'ô veng-ming.

·9 Ngô djün Ge N-ts-keh foh-ing ling-sing su voh-z-keh Zông-ti hao teh ngô tso te-tsing, ngô tsa z-k'eh feh hyih ts'eng ng-he,

·10 tao-kao z-'eo dziang ze-teh gyiu, 'oh-tsia, tsiao Zông-ti ts-i ngô hao teh-djôh t'a-bing-keh lu tao ng-he su-ze le.

·11 Ngô siang kyin ng-he, hao peh ng-he zah-m ling-weh-keh eng-s, peh ng-he we kyin-ku;

·12 ziu-z yü ngô-he liang-'ô siang-sing-keh sing, ngô teh ng-he tu hao teh-djôh ön-yü.

·13 Hyüong-di, ngô feh iao ng-he feh ming-bah, ngô lü-ts' ding-kyü tao ng su-ze le, hao ze ng-he cong-yiang siu-ting ko-ts, ziang ze gyi-yü bih-koh nying cong-yiang; tsih-z ih-hyiang yiu tsu-kah.

·14 Feh-leng Hyi-læh nying ts'u-mæn nying, ts'ong-ming nge-beng-keh nying, ngô tu z ky'in ge-keh tsa.

·15 Su-i, ngô ah zing-nyün zing ngô lih-liang, le djün foh-ing peh ng-he Lo-mô nying.

·16 Ngô feh ôh-nying-siang Kyi-toh-keh foh-ing; ing-yü z Zông-ti-keh neng-kön hao kyiu væn-pah siang-sing cü-ts; sin z Yiu-t'a nying, 'eo-deo Hyi-læh nying.

·17 Ing-yü Zông-ti-keh kong-nyi ze foh-ing hyin-c'ih, ziu-z jong siang-sing kô-zông siang-sing: ziang yiu sia-lôh, “Kong-nyi nying jong siang-sing hao weh.”

·18 ZÔNG-TI-KEH nu-ky'i jong t'in hyin-c'ih, iao væh væn-pah feh gyin-sing feh kong-nyi cü-ts, ziu-z yüong feh kong-nyih-keh 'ang-yü tsu-lao tsing dao-li;

·19 ing-yü kông-tao Zông-ti, nying su neng-keo hyiao-teh tu ming-ming pa ze ge sing-li; ing-yü Zông-ti hyin-c'ih peh ge.

·20 Zông-ti mông-feh-c'ih z-kön, ziu-z Ge üong-yün neng-kön teh Sing-zin t'i-tsih, jong zao t'in-di yi-le, yü Ge su zao-keh væn-veh, hao mông-teh-c'ih; peh ge-he m-kao hao t'e-t'ôh:

·21 ing-yü ge-he, shü-tsih sih-teh Zông-ti, feh ziang Zông-ti kyü yüong-wa peh Ge, ah feh kön-zia Ge; fæn-cün k'ong-deo nyi-leng, ge-he feh ming-bah-keh sing tsông heh-ön.

·22 Z kông z ts'ong-ming, pin tso nge-beng,

·23 peh keh-yü üong fe wa-gao Zông-ti-keh yüong-wa, diao tso we wa-gao-keh nying teh fi-gying tseo-siu djong-nyi-keh ying-ziang.

·24 Su-i Zông-ti 'eo ge-he jü z-keh yüoh-sing 'æn-lôh we u z-kön, jü-de tsao-t'æh z-keh kyi-sing:

·25 ing-yü ge-he peh Zông-ti-keh tsing dao-li pin tso hyü-kô, kying-djong voh-z zao-c'ih-le-keh meh-z ku-yü zao ge-keh Cü, Ge z üong-yün ke tsæn-mi-keh. Ô-meng.

·26 Su-i Zông-ti 'eo ge-he 'æn-lôh tao-me-keh s-yüoh; ge-he nyü-nying peh 'eh-li-keh yüong-c'ü diao tso feh 'eh-li-keh yüong-c'ü:

·27 nön-nying ah z-t'ih tön-gao nyü-nying 'eh-li-keh yüong-c'ü, liang-'ô yüoh-ho fæh-dong, nön teh nön-nying ze-teh tso tao-me z-kön, su-i ze z-keh sing-zông ziu ge-he lön-tso ing-ke teh-djôh-keh pao-ing.

·28 Ge-he kyi-zin feh peh Zông-ti zeng ze sing-li, Zông-ti 'eo ge-he zeng zia-p'ih-keh sing, tso fi-li z-kön;

·29 c'ong-mön ih-ts'ih peh-nyi, kæn-ying, ôh-doh, t'ön-sing, ôh-i, mön-sing tu-gyi, hyüong-sæh, tsang-teo, kæn-tsô, k'eh-bôh;

·30 t'iao-cü, hyü-pông, ün-'eng Zông-ti, ky'i-vu, kyiao-ngao, la-t'in, kyi-pin-pah-c'ih, feh hao-jing vu-meo;

·31 m-li-sing, be-iah, vu-zing, ün-'eng feh k'eng hyih, m e-lin-sing:

·32 ge-he shü-tsih hyiao-teh keh-t'ih tso cü-ts tsiao Zông-ti-keh tsing-dzih ing-ke s; fi-tæn ze-teh tso, yi cong-i bih-nying tso.


## Lm. 2.

**_1 Ze-nying shü-tsih ding bih-nying-keh ze, feh neng kw'ön-shü z-kyi, 6 feh neng bi-ku Zông-ti-keh ying-væh, 9 feh-leng Yiu-t'a nying, bih-koh nying. 14 Bih-koh nying bi-feh-ku, 17 Yiu-t'a nying ah bi-feh-ku, 25 ziah feh pao-siu leh-fæh, ziu tsiu-keh-li z vu-ih._**

·1 SU-I, jü-bin kæh-nying, ze-teh sing-p'ön bih-ke, z-kyi ah m-kao t'e-t'ôh: ng sing-p'ön bih-ke nô su-ze, keh su-ze ding z-keh ze; ing-yü ng sing-p'ön cü-ts z-kyi ah z-teh[^2-1] tso keh z-kön.

·2 Tso keh z-kön cü-ts, ngô-he hyiao-teh Zông-ti tsiao tsing-li sing-p'ön ge.

·3 Ng ze-teh sing-p'ön tso keh z-kön cü-ts, z-kyi ah ze-teh tso, ng ts'eng ng-z hao to-bi Zông-ti-keh sing-p'ön feh?

·4 'Oh-tsia ng k'ön-ky'ing Ge fu-coh-keh z-e, kw'ön-shü, zing-ne, feh hyiao-teh Zông-ti-keh z-e z iao ying-dao ng hwe-ke?

·5 yi 'eo z-kyi feh k'eng hwe-ke ngang sing-dziang, z-kyi ze-teh tsih-hyüoh nu-ky'i tao Zông-ti hyin-c'ih tsing-dzih sing-p'ön fæh-nu-keh nyih-ts;

·6 Ge tsiao kôh-nying-keh 'ang-yü we pao-ing ge:

·7 ne-sing 'ang-zin siang teh-djôh yüong-wa teh t'i-min teh fe wa-keh foh-ky'i cü-ts, we s-peh ge üong-yün weh-ming:

·8 dæn-z tsang-teo-keh, feh i tsing dao-li, tsih i zia dao cü-ts, da-nu pao-ing ge,

·9 wæn-næn teh kw'eng-k'u, iao kô peh ih-ts'ih tsoh-ôh cü-ts, sin z Yiu-t'a nying, 'eo-deo Hyi-læh nying:

·10 dæn-z yüong-wa t'i-min teh t'a-bing iao s-peh ih-ts'ih 'ang-zin-keh; sin z Yiu-t'a nying, 'eo-deo Hyi-læh nying.

·11 Ing-yü Zông-ti z 'ao-vu p'in-ky'üoh.

·12 Væn-pah m-yiu leh-fæh væn-ze cü-ts, m-yiu leh-fæh ah we djü-mih: væn-pah yiu leh-fæh væn-ze cü-ts ah we yüong leh-fæh sing-p'ön ge;

·13 ing-yü ze Zông-ti min-zin feh-z t'ing-djôh leh-fæh cü-ts hao sön tsing-dzih, z i-jing leh-fæh cü-ts hao sön tsing-dzih:

·14 ing-yü m-yiu leh-fæh-keh bih-koh nying, ziah sang-zing we tso leh-fæh z-kön, ge-he shü-tsih m leh-fæh, ziu z-kyi tông z-keh leh-fæh;

·15 ge-he piao-ming yiu leh-fæh sia ze ge sing-li, ge-keh liang-sing ah z tso te-tsing, ge-keh ts'eng-deo ih-pin sön z, ih-pin sön feh-z;

·16 Zông-ti t'ôh Yia-su Kyi-toh, sing-p'ön nying ön-me z-kön-keh nyih-ts, tsiao ngô-keh foh-ing.

·17 Ng ts'ing-hwu z Yiu-t'a nying, i-k'ao leh-fæh, ze-ü Zông-ti la-t'in,

·18 ng z dziang 'ôh leh-fæh, su-i hyiao-teh Ge ts-i, we feng-pih hao t'eng,

·19 ng-z sön ze-teh ky'in hæh-ngæn, tso heh-ön cü-ts liang-kwông,

·20 kao nge-beng cü-ts, siao-nying-keh sin-sang, leh-fæh li-min yiu ts-sih teh tsing dao-li-keh yiang-ts;

·21 su-i, ng kao bih-nying, feh kao z-kyi? Ng ky'ün bih-ke hyiao t'eo, z-kyi t'eo feh?

·22 Ng ao bih-ke hyiao kæn-ying, z-kyi kæn-ying feh? Ng ky'i-'eng ngeo-ziang, z-kyi t'eo miao-li-keh meh-z feh?

·23 Ng ze-ü leh-fæh la-t'in, z-kyi yiu væn-djôh leh-fæh ky'ing-mæn Zông-ti feh?

·24 “Yü ng-he, Zông-ti-keh ming-deo z bi bih-koh-nying hyü-pông;”[Y.52.5.] ziang yiu sia-lôh.

·25 Ng ziah i-jing leh-fæh, tsiu-keh-li yiu ih-c'ü; ziah væn-djôh leh-fæh, ng-keh tsiu-keh-li sön-feh-teh tsiu-keh-li.

·26 Ziah-z m tsiu-keh-li cü-ts we pao-siu leh-fæh-keh feng-fu, ge m tsiu-keh-li ky'i feh we sön yiu tsiu-keh-li?

·27 Peng-le m tsiu-keh-li cü-ts, ziah we siu-lao leh-fæh, ky'i feh-z ding ng-keh ze, ng yiu leh-fæh yiang-ts teh tsiu-keh-li wæ we væn-djôh leh-fæh?

·28 Ing-yü feh-z nga-min tso Yiu-t'a nying sön Yiu-t'a nying, ah feh-z nga-min nyüoh-sing yiu tsiu-keh-li sön tsiu-keh-li:

·29 z sing-li tso Yiu-t'a nying sön Yiu-t'a nying; tsiu-keh-li ah z sing-li-keh, z ze-ü ling-ky'i. feh ze-ü li-su; ge-keh ts'ing-tsæn feh-z jong nying z jong Zông-ti.


## Lm. 3.

**_1 Yiu-t'a nying-keh hao-c'ü: 3 wæ-vong sih-gao: 9 dæn-z leh-fæh ah ding ge-keh ze: 20 su-i m-yiu nying yü leh-fæh-keh 'ang-yü hao sön tsing-dzih, 28 m-yiu feng-pih, tu tæn-tsih siang-sing sön tsing-dzih: 31 dæn-z leh-fæh wæ vong fi-gao._**

·1 Su-i Yiu-t'a nying yiu zah-m kah-nga hao-c'ü feh? ziu tsiu-keh-li yiu zah-m ih-c'ü feh?

·2 Yiang-yiang z-kön ih-c'ü z to: di-ih, Zông-ti-keh tsiao-shü t'ôh-fu ge.

·3 Gyi-cong ziah yiu feh siang-sing, z tsa-sang? ge-he feh siang-sing we fi-gao Zông-ti-keh sing-zih feh?

·4 Tön-wu feh neng: ziu-z væn-pah nying tu z tseh-hông, Zông-ti tsong z sing-zih; ziang yiu sia-lôh, “Ze Ng kông wa z-'eo hao sön tsing-dzih, Ng bi sing-p'ön z-'eo hao teh-sing.”[S.51.4.]

·5 Ngô tsiao nying-keh shih-wa kông: Ngô-he feh kong-nyi ziah we hyin-ming Zông-ti-keh kong-nyi, tsa kông fæh? Zông-ti dong-nu væh ngô-he, ky'i feh-z feh kong-nyi?

·6 Tön-wu feh neng: ziah-z keh-yiang-ts, Zông-ti tsa neng-keo sing-p'ön si-zông?

·7 Ngô-keh tseh-hông ziah kah-nga hyin-ming Zông-ti-keh zing-zih, kô-ts'eo Ge-keh yüong-wa; ngô tsa sang wæ iao ziang ze-nying bi sing-p'ön?

·8 'O-feh kông, (ziang yiu nying hyü-pông ngô-he, kông ngô-he z-t'ih kông,) “Ngô-he tso ôh, hao zing-ziu zin.”Keh-yiang-ts nying ing-ke ding-ze.

·9 Z tsa-sang? ngô-he hao-jü ge-he feh? Ih-ting m kao: ngô-he yi-kying k'ao-zih Yiu-t'a nying teh Hyi-læh nying tu ze ze-keh ming-'ô;

·10 ziang yiu sia-lôh, “Kong-nyi nying m-yiu, lin ih-ke tu m-yiu;

·11 m-yiu ih-ke ming-bah, m-yiu ih-ke zing Zông-ti;

·12 tu z tseo ts'ô-lu, jü-de pin-tso vu-yüong; tso liang-zin m-yiu, ziu-z ih-ke tu m-yiu:”[S.14.1-3.]

·13 “Ge-he 'eo-long z k'e-kæn-keh veng-mo; ge-he k'eo-zih kông hong-p'in:”[S.5.9.]“Ge-he cü-jing k'ông zô keh doh-ky'i:”[S.140.3.]

·14 “Ge-he mön-k'eo tsiu-mô teh ôh-doh:”[S.10.7.]

·15 “Ge-he kyiah we fi-p'ao tang-c'ih bih-nying hyüih;

·16 ge-he su tseo-keh lu z kw'eng-k'u teh wæn-næn;

·17 t'a-bing-keh lu ih-ting feh sih.”[Y.59.7,8.]

·18 “Ge-he ngæn-ziu m-yiu p'ô-gyü Zông-ti.”[S.36.1.]

·19 Yin-ze ngô-he hyiao-teh leh-fæh su kông tu z kông peh joh-ü leh-fæh cü-ts t'ing; hao seh-lao væn-pah nying-keh k'eo, peh t'ong si-zông ze Zông-ti min-zin tu sön yiu ze:

·20 ing-yü ze Ge min-zin m-nying yü leh-fæh-keh 'ang-yü hao sön tsing-dzih; leh-fæh tsih we peh nying hyiao-teh ze.

·21 YIN-ZE, Zông-ti-keh kong-nyi ze leh-fæh ts-nga hyian-ming, yiu leh-fæh teh sin-ts-nying tso te-tsing;

·22 ziu-z Zông-ti-keh kong-nyi, jong siang-sing Yia-su Kyi-toh, su s-peh væn-pah siang-sing cü-ts: m-kao feng-pih;

·23 ing-yü tu yiu ze, feh neng teh-djôh Zông-ti-keh yüong-wa;

·24 z k'ao-djôh Ge eng-yü yü Kyi-toh Yia-su joh-ze, bah-bah sön tsing-dzih:

·25 Ge z Zông-ti su sih-lih, hao yü siang-sing, ze-ü Ge-keh hyüih, tso wæn-we ze-keh tsi-veh, iao hyin-c'ih Ge kong-nyi, ziu-z Zông-ti kw'ön-shü nying feh væh yi-zin su væn-keh ze:

·26 tao yin-ze z-si hao hyin-c'ih Ge kong-nyi: peh Ge-z hao sön tsing-dzih, ah sön siang-sing Yia-su cü-ts tsing-dzih.

·27 Su-i, la-t'in ze 'ah-yi? M-yiu. Yüong zah-m ky'iao-fæh djü-gao? z 'ang-yü feh? Feh-z; z yüong siang-sing-keh ky'iao-fæh.

·28 Su-i, hao hyiao-teh ih-ke nying sön tsing-dzih, z yü siang-sing, feh yü leh-fæh-keh 'ang-yü.

·29 Zông-ti tæn-tsih z Yiu-t'a nying-keh Zông-ti feh? Ah ky'i feh-z bih-koh nying keh Zông-ti? Ge yi z bih-koh nying-keh Zông-ti:

·30 ing-yü Zông-ti tsih-yiu ih-yü, ziu tsiu-keh-li-keh Ge z jong siang-sing sön ge tsing-dzih; feh ziu tsiu-keh-li, ah z yü siang-sing sön tsing-dzih.

·31 Yü siang-sing ngô-he fi-gao leh-fæh feh? tön-wu feh neng: fæn-cün z kyin-ku leh-fæh.


## Lm. 4.

**_1 Ô-pah-læh-hön yü siang-sing sön kong-nyi, 10 wæ-vong ziu tsiu-keh-li z-'eo. 13 Ge teh ge-keh 'eo-de yü siang-sing ziu keh ing-hyü. 16 Ô-pah-læh-hön z cong siang-sing nying-keh s-tsu. 24 Ngô-he yü siang-sing we sön kong-nyi._**

·1 Su-i, ngô-he tsa kông fæh? ngô-he tsu-tsong Ô-pah-læh-hön tsiao nyüoh-sing teh-djôh zah-m?

·2 Ô-pah-læh-hön ziah-z yü ge 'ang-yü sön tsing-dzih, z hao la-t'in; dæn-z ze Zông-ti min-zin m-kao hao la-t'in.

·3 Sing-shü tsa kông fæh? “Ô-pah-læh-hön siang-sing Zông-ti, ziu sön ge kong-nyi.”[Ts.15.6.]

·4 Tso kong-keh nying, ge-keh kong-din feh sön eng-yü, z ming-veng.

·5 Dæn-z feh tso kong, tsih siang-sing we sön feh gyin-sing cü-ts tsing-dzih keh-yü Zông-ti, ge-keh siang-sing “ziu sön ge kong-nyi.”

·6 Z ziang Da-bih kông Zông-ti feh yü ge 'ang-yü sön ge kong-nyi, keh nying yiu foh-ky'i,

·7 ge kông, “Ge dzan-c'ü sô-gao, ge ze-ky'in ke-lao, keh nying yiu foh-ky'i.

·8 CÜ feh sön ge yiu ze, keh nying yiu foh-ky'i.”[S.32.1,2.]

·9 Keh foh-ky'i wæ-z tæn-tsih yiu tsiu-keh-li hao teh-djôh, wæ-z m tsiu-keh-li ah hao teh-djôh? ing-yü ngô-he kông-ku, “Ô-pah-læh-hön yü siang-sing sön ge kong-nyi.”

·10 Z tsa sön fæh? wæ-z ziu tsiu-keh-li ts-'eo, wæ-z ziu tsiu-keh-li ts-zin? Feh-z ziu tsiu-keh-li ts-'eo, z ziu tsiu-keh-li ts-zin:

·11 ge ziu tsiu-keh-li tso kyi-'ao, z vong ziu tsiu-keh-li yi-zin yü siang-sing sön kong-nyi-keh bing-kyü: peh ge hao tso væn-pah feh ziu tsiu-keh-li yiu siang-sing cü-ts-keh s-tsu, peh ge-he sön yiu kong-nyi:

·12 yi tso ziu tsiu-keh-li-keh s-tsu, yü keh-sih fi-tæn ziu tsiu-keh-li, ah z keng ngô-he tsu-tsong Ô-pah-læh-hön vong ziu tsiu-keh-li su siang-sing-keh kyiah-bu.

·13 Ing-yü Zông-ti ing-hyü Ô-pah-læh-hön teh ge 'eo-de hao tsih-djôh t'in-'ô tso sæn-nyih, keh ing-hyü feh-z k'ao leh-fæh, z k'ao siang-sing-keh kong-nyi.

·14 Ziah-z joh-ü leh-fæh cü-ts hao tsih-djôh keh sæn-nyih, siang-sing z bah-lôh, keh ing-hyü ah pin tso m-yüong:

·15 ing-yü leh-fæh we peh nying ziu ying-væh; ziah-z m-yiu leh-fæh, ziu m-kao dzæn-c'ü.

·16 Su-i keh sæn-nyih z jong siang-sing le, peh ge hao sön eng-s; yi peh keh ing-hyü hao sön-su peh ge-keh 'eo-de; feh tæn-tsih peh keh-sih joh-ü leh-fæh, ah hao peh keh-sih joh-ü Ô-pah-læh-hön siang-sing-keh sing, ge z ngô-he cong-nying-keh s-tsu,

·17 ziang yiu sia-lôh, “Ngô z sih-lih ng tso hyü-to koh-veng-keh s-tsu:”[Ts.17.5.] ziu-z ze ge su siang-sing-keh Zông-ti min-zin; keh-yü Zông-ti neng-keo peh s-nying veo-weh, peh m-yiu ziang yiu.

·18 Ô-pah-læh-hön m sô-mông z-'eo we zeng sô-mông-keh siang-sing, peh ge hao tso “hyü-to koh-veng-keh s-tsu;”tsiao Sing-shü su kông, “Ng-keh 'eo-de ah we t'ih to.”[Ts.15.5.]

·19 Ge siang-sing-keh sing m-yiu feh kyin-ku, shü-tsih k'ao pah-shü, ge hyüih-ky'i yi-kying k'u-sao, Sæh-læh-keh t'e ah k'u-sao, tu feh kwön:

·20 Zông-ti-keh ing-hyü ge m-yiu feh siang-sing, m-yiu nyi-sing, ge siang-sing-keh sing z kyin-ku, kyü yüong-wa peh Zông-ti,

·21 ge ah toh-zih siang-sing, Zông-ti su ing-hyü pih-ding neng-keo zing-kong.

·22 Su-i ge-keh siang-sing “sön ge-keh kong-nyi.”

·23 “Sön ge kong-nyi” shih-wa, fi-tæn yü Ô-pah-læh-hön,

·24 ah z yü ngô-he sia-lôh, ngô-he ziah siang-sing keh-yü peh ngô-he Cü Yia-su jong s-nying cong-yiang weh-cün-le-keh Zông-ti, keh siang-sing we sön z ngô-he-keh kong-nyi,

·25 Yia-su yü ngô-he ze-nyih bi song-gao; tse weh-cün-le yü iao sön ngô-he tsing-dzih.


## Lm. 5.

**_1 Kyi-zin jong siang-sing sön tsing-dzih, ngô-he teh Zông-ti 'o-moh, 2 ngô-he yü keh sô-mông kao-hying, 8 kyi-zin ngô wæ tso dziu-dih z-'eo, yü k'ao Yia-su-keh hyüih teh Zông-ti 'o-moh, 10 yü teh Zông-ti 'o-moh kah-nga teh kyiu. 12 Ziang ze teh s yü Ô-tông ling-djôh cong-nying, 17 su-i yü Yia-su Kyi-toh cong-nying sön yiu kong-nyi, teh-djôh weh-ming. 20 Ze to-keh su-ze, eng-yü kah-nga to-ky'i-le._**

·1 SU-I, ngô-he kyi-zin jong siang-sing sön tsing-dzih, k'ao ngô-he Cü Yia-su Kyi-toh teh Zông-ti 'o-moh;

·2 k'ao-djôh Ge ngô-he yü siang-sing yi-kying tsing ngô-he yin-ze gyi ze eng-yü-keh di-bu; ping-ts'ia yü sô-mông Zông-ti-keh yüong-wa ngô-he hao kao-hying.

·3 Fi-tæn keh-yiang-ts, yü wæn-næn ah kao-hying: ing-yü hyiao-teh wæn-næn we sang zing-ne;

·4 zing-ne we sang zih-lin; zih-lin we sang sô-mông:

·5 sô-mông fe peh ngô-he 'ôh-nying-siang; ing-yü su s-peh ngô-he-keh Sing-Ling z yi-kying peh Zông-ti-keh e-sih-sing kyiao ze ngô-he sing-li.

·6 Ngô-he wæ m-lih-liang z-'eo, Kyi-toh tsiao ding-kyü-keh nyih-ts de ze-nying s.

·7 De kong-nyi nying s z næn-teh yiu; ziah-z eng-nying, 'oh-tsia yiu nying kön de ge s.

·8 Dæn-z Zông-ti hyin-ming Ge e-sih ngô-he-keh sing, ing-yü ngô-he wæ z ze-nying z-'eo, yiu Kyi-toh de ngô-he s.

·9 'O-hyüông yin-ze k'ao-djôh Ge hyüih yi-kying sön tsing-dzih, Ge ky'i feh kah-nga kyiu ngô-he t'eh-c'ih 'eo-le-keh nu-ky'i?

·10 Ngô-he wæ z dziu-dih z-'eo, kyi-zin k'ao-djôh Ge N-ts-keh s teh Zông-ti 'o-moh; yi-kying 'o-moh, k'ao-djôh Ge weh we kah-nga teh-djôh kyiu;

·11 fi-tæn keh-yiang-ts, ping-ts'ia k'ao-djôh ngô-he Cü Yia-su Kyi-toh ze-ü Zông-ti kao-hying, k'ao-djôh Ge, ngô-he yin-ze teh Ge 'o-moh.

·12 Su-i z ziang jong ih-ke nying yiu ze tseo-tsing si-zông, yi yü ze yiu s; peh s we ling-djôh cong-nying, ing-yü cong-nying tu yiu ze:

·13 ing-yü m-yiu leh-fæh ts-zin ze yi-kying ze si-zông; tsih-z m leh-fæh, ze feh sön tao nying-keh ming-'ô.

·14 Dæn-z jong Ô-tông dzih tao Mo-si, ziu-z vong tsiao Ô-tông væn-ze cü-ts, s ah tso wông kwön-lao ge-he, Ô-tông z 'eo-le Cü-ts-keh ying-ziang.

·15 Dæn-z ku-væn feh ziang eng-s. Ziah yü ih-ke nying-keh ku-væn yiu hyü-to nying s, Zông-ti-keh eng-yü teh sông-s, yü Yia-su Kyi-toh ih-ke Nying-keh eng-yü, z kah-nga mön-c'ih-le ling-djôh hyü-to nying.

·16 Jong ih-ke væn-ze, ah feh ziang eng-s: ing-yü sing-p'ön z jong ih-ke ku-væn peh nying ding-ze; eng-s z jong hyü-to ku-væn peh nying sön tsing-dzih.

·17 Ziah-z yü ih-ke nying ku-væn peh s jong keh ih-ke nying tso wông; 'o-hyüông keh-sih teh-djôh kah-nga do-keh eng-yü teh kong-nyi-keh eng-sông cü-ts, k'ao-djôh Yia-su Kyi-toh ih-ke Nying, ze-ü weh-ming iao kah-nga tso wông.

·18 Su-i, z ziang ih-ke ku-væn we peh cong-nying ding-ze; ih-ke kong-nyi ah we peh cong-nying sön yiu kong-nyi, teh-djôh weh-ming.

·19 Z ziang yü ih-ke nying yü-be hyü-to nying tso ze-nying, yü ih-ke Nying i-jing hyü-to nying we tso kong-nyi nying.

·20 Leh-fæh sih-lih, peh ku-væn to-ky'i-le: dæn-z ze to-keh su-ze, eng-yü kah-nga to-ky'i-le:

·21 z ziang ze tso wông peh nying s, eng-yü k'ao-djôh ngô-he Cü Yia-su Kyi-toh, yü kong-nyi ah z tso wông peh nying teh-djôh üong-yün weh-ming.


## Lm. 6.

**_1 Ngô-he feh ing-ke ning-gyiu væn-ze, 2 ing-yü ngô-he yü ze s-ku, 3 ziang ngô-he ziu si-li piao-ming ku. 12 Hyiao peh ze tso wông, 18 ing-yü ngô-he peh z-kyi yü kong-nyi tso nu-boh, 23 ing-yü ze-keh kô-din z s._**

·1 SU-I ngô-he tsa kông fæh? Hao ning-gyiu væn-ze, peh eng-yü to-ky'i-le feh?

·2 Tön-wu feh-k'o. Ngô-he kyi-zin yü ze s-ku, tsa-sang ze ze-nyih cong-yiang nying-gyiu hao weh?

·3 Ng-he ky'i feh hyiao-teh, ngô-he ziu Kyi-toh Yia-su-keh si-li, z ziu Ge s-keh si-li?

·4 Su-i, ngô-he ziu keh s-keh si-li z teh Ge jü-de ön-tsông: hao peh ngô-he djong-sing weh tso-nying, z ziang Kyi-toh k'ao-djôh Vu-ts'ing-keh yüong-wa jong s-nying cong-yiang weh-cün-le.

·5 Ngô-he ziah-z teh Ge s-keh yiang-sih lin-lao, teh Ge weh-cün-le-keh yiang-sih ah we lin-lao:

·6 ing-yü hyiao-teh ngô-he gyiu-nying z teh Ge jü-de ting-s ze zih-z-kô-zông, iao djü-mih keh ze-ôh kyi-sing, peh ngô-he fe tse tso ze-keh nu-boh;

·7 ing-yü s-ku cü-ts z yi-kying t'eh-c'ih ze-nyih.

·8 Ziah-z teh Kyi-toh jü-de s, ngô-he siang-sing ah we teh Ge jü-de weh;

·9 ing-yü hyiao-teh Kyi-toh jong s-nying cong-yiang weh-cün-le fe tse s; s fe tse kwön-æh Ge.

·10 Ge s z yü ze s, tsih-yiu ih-t'ao: Ge weh, z yü Zông-ti üong-weh.

·11 Z-t'ih, ng-he ing-ke z sön z yü ze z s-nying; ze-ü ngô-he Cü Kyi-toh Yia-su yü Zông-ti z weh-nying.

·12 Su-i ze ng-he we s-keh kyi-sing li-min hyiao peh ze tso wông, i-jing ge tso-zing kyi-sing-keh s-yüoh:

·13 ah hyiao peh ng-he-keh pah-t'i tso feh kong-nyi-keh kô-sang kyü peh ze; tsong iao peh z-kyi, ziang s-nying cong-yiang weh-cün-le, kyü peh Zông-ti, peh z-keh pah-t'i tso kong-nyi-keh kô-sang, voh-z Zông-ti.

·14 Ze fe kwön-æh ng-he; ing-yü ng-he feh-z joh-ü leh-fæh, z joh-ü eng-yü.

·15 Su-i, kyi-zin feh joh-ü leh-fæh, z joh-ü eng-yü, ngô-he hao væn-ze feh? Tön-wu feh-k'o.

·16 Ky'i feh hyiao-teh, ng-he peh z-kyi tso kæh-nying-keh nu-boh i-jing ge, ng-he ziu tso su i-jing cü-ts-keh nu-boh; 'oh-tsia tso ze-keh nu-boh kyü-yü s, 'oh-tsia tso i-jing-keh nu-boh kyü-yü kong-nyi?

·17 To-zia Zông-ti, ng-he zin-deo shü-tsih tso ze-keh nu-boh, yi-kying sing-voh su djün-ziu ng-he dao-li-keh væn-ts:

·18 kyi-zin jong ze si❓-'ô sih-fông, ziu tso kong-nyi-keh nu-boh.

·19 Ngô yü ng-he nyüoh-sing nyün-ziah, tsiao si-zông nying kông: ing-yü ziang ng-he zin-deo peh z-keh pah-t'i kyü peh we-u teh fi-li tso nu-boh tso fi-li z-kön. yin-ze ah ing-ke peh z-keh pah-t'i kyü peh kong-nyi tso nu-boh tso sing-zin z-kön.

·20 Ing-yü ng-he tso ze-keh nu-boh z-'eo, ih-ting m-yiu kong-nyi.

·21 Ng-he keh z-'eo ze-teh tso yin-ze su 'ôh-nying-siang z-kön, yiu zah-m dao-dzing? keh z-kön-keh lôh-kyiah z s.

·22 Dæn-z ng-he yin-ze kyi-zin jong ze-keh siu-'ô sih-fông, tso Zông-ti-keh nu-boh, sing-zin z-kön z ng-he-keh dao-dzing, ge-keh lôh-kyiah z üong-yün weh-ming.

·23 Ing-yü ze-keh kong-din z s; Zông-ti-keh eng-s ze-ü ngô-he Cü Kyi-toh Yia-su, z üong-yün weh-ming.


## Lm. 7.

**_1 Nying s ts-'eo leh-fæh feh neng kwön-æh ge. 4 Dæn-z ngô-he yü leh-fæh s-ku. 7 Tsih-z leh-fæh feh-z ze, 12 leh-fæh z sing-zin, zing-zih, yi hao, 16 z peh ngô iu-zeo, ing-yü feh neng pao-siu ge._**

·1 HYÜONG-DI, (ngô z teh hyiao-teh leh-fæh cü-ts kông,) ng-he ky'i feh hyiao-teh ih-ke nying weh z-'eo z voh leh-fæh ke-kwön?

·2 Tsiao leh-fæh, dziang-fu wæ ze-teh, nyü-nying z teh ge kyih-lao; dziang-fu ziah s-gao, ge ziu t'eh-c'ih dziang-fu-keh leh-fæh.

·3 Su-i, dziang-fu vong-s, ziah kô peh bih-ke, ziu iao sön ying-vu; dziang-fu ziah s-gao, ge z t'eh-c'ih keh leh-fæh, ziu-z kô peh bih-ke, ah feh sön ying-vu.

·4 Su-i, ngô hyüong-di, Kyi-toh-keh kyi-sing z peh ng-he yü leh-fæh s; hao kô peh bih-ke, ziu-z keh-yü jong s-nying cong-yiang weh-cün-le Cü-ts, peh ngô-he hao kyih ko-ts kyü peh Zông-ti.

·5 Ngô-he wæ ze nyüoh-sing z-'eo, keh jong leh-fæh le ze-ôh-keh s-yüoh z 'ang-dong ze ngô-he pah-t'i li-min, kyih ko-ts kyü-yü s.

·6 Dæn-z yin-ze ngô-he kyi-zin s-gao, z t'eh-c'ih yi-zin su vôh-lao-keh leh-fæh; z-t'ih, ngô-he feh yüong li-su-keh gyiu fæh-ts, z yüong ling-ky'i-keh sing fæh-ts voh-z Zông-ti.

·7 Su-i, ngô-he tsa kông fæh? Leh-fæh z ze feh? Tön-wu feh-z. Dæn-z m-yiu leh-fæh, ngô feh hyiao-teh ze: ziah leh-fæh feh kông, “Feh-k'o sang t'ön-sing,”[C.20.17.] ngô feh hyiao-teh t'ön-sing:

·8 tsih-z ze ts'ing-ts'-kyi-we peh ka-ming ze ngô sing-li sang-c'ih pah-yiang t'ön-sing le: ing-yü m-yiu leh-fæh, ze z s-gao.

·9 Zin-deo m-yiu leh-fæh, ngô z weh; ka-ming ih-le, ze weh, ngô ziu s:

·10 wæ-yiu iao peh nying weh-keh ka-ming, ngô ziu hyiao-teh z tsông-c'ih s:

·11 ing-yü ze ts'ing-ts'-kyi-we peh ka-ming mi-'oh ngô, yi peh ge tsông ngô s.

·12 Z-t'ih, leh-fæh z sing-zin, ka-ming ah z sing-zin, yi kong-nyi, yi hao.

·13 Kyi-zin z hao, we peh ngô s feh? Tön-wu feh-z. Peh ngô s z ze; ze yü keh hao tsông ngô s, ziu ming-ming hyin-c'ih z ze; yi peh ze yü ka-ming sön ting ôh.

·14 Ngô-he hyiao-teh leh-fæh z joh-ü ling-ky'i: ngô z joh-ü nyüoh-sing, yi-kying ma peh ze tso nu-boh.

·15 Ing-yü ngô su tso z-kön ngô-z feh hyiao-teh; ngô su iao tso, ngô feh tso; ngô su ky'i-'eng-keh, fæn-cün we tso.

·16 Ngô su feh iao tso ziah-z tso, keh-z ngô te-tsing leh-fæh z hao.

·17 Su-i, keh-sih z-kön feh-z ngô tso, z djü ze ngô li-min-keh ze tso.

·18 Ngô hyiao-teh ze ngô li-min, ziu-z ze ngô nyüoh-sing li-min, m-kao zah-m hao: ing-yü iao tso hao-keh sing-i ngô yiu; tsih-z feh neng tso hao.

·19 Ngô su iao tso-keh hao, ngô feh tso; ngô su feh iao tso-keh feh hao, ngô fæn-cün we tso.

·20 Ngô su feh iao tso-keh ziah-z tso, keh feh-z ngô-z tso, z djiu ze ngô li-min-keh ze tso.

·21 Su-i, ngô hyiao-teh yiu leh-fæh ze-teh, ziu-z, ngô iao tso hao z-'eo, ôh ziu teh ngô jü-de.

·22 Ing-yü ngô li-min-keh ling-sing z cong-i Zông-ti-keh leh-fæh:

·23 tsih-z mông-djôh ze ngô pah-t'i li-min yiu bih-ke leh-fæh, teh ngô ling-sing-keh leh-fæh tang-teo, ngang-æh ngô i-jong pah-t'i li-min ze-keh leh-fæh.

·24 Ngô tso nying tsa k'u! kæh-nying hao kyiu ngô t'eh-c'ih keh s-keh kyi-sing?

·25 Ngô kön-zia Zông-ti, k'ao-djôh ngô-he Cü Yia-su Kyi-toh. Su-i, kông-tao ling-sing ngô z voh Zông-ti-keh leh-fæh; kông-tao nyüoh-sing z voh ze-keh leh-fæh.


## Lm. 8.

**_1 Ze-ü Kyi-toh, i-jing Sing-Ling cü-ts 'ao-vu ding-ze. 5, 13 I-jing nyüoh-sing-keh pao-ing, 6, 14i-jing Sing-Ling-keh hao-c'ü: 17 Zông-ti-keh n-nô yiu zah-m hao-c'ü, 19 væn-pah zao-c'ih-le-keh meh-z tu teng-de Zông-ti-keh n-nô kyi-sing c'ü-joh, 29 z Zông-ti yü-sin ding-kyü. 38 Kæh-nying neng-keo peh ngô-he teh Zông-ti-keh e-sih sing kah-k'e?_**

·1 SU-I yin-ze ze-ü Kyi-toh Yia-su feh i-jing nyüoh-sing, i-jing Sing-Ling cü-ts, tu z 'ao-vu ding-ze.

·2 Ing-yü keh weh-ming-keh Ling, Ge-keh leh-fæh ze-ü Kyi-toh Yia-su z yi-kying sih-fông ngô hao t'eh-c'ih keh ze-ôh teh s-keh leh-fæh.

·3 Leh-fæh su feh neng tso, ing-yü nyüoh-sing peh leh-fæh m-lih, Zông-ti ts'a Ge-z-keh N-ts zing ih-ke yiu ze-keh nyüoh-sing væn-ts, tso joh-ze-keh tsi-veh, ze nyüoh-sing li-min sing-p'ön ze:

·4 peh leh-fæh-keh kong-nyi tso-zing ze ngô-he feh i-jing nyüoh-sing, z i-jing Sing-Ling cü-ts-keh li-min.

·5 Ing-yü i-jing nyüoh-sing cü-ts z liu-sing nyüoh-sing z-kön; i-jing Sing-Ling cü-ts z liu-sing Sing-Ling z-kön.

·6 Liu-sing nyüoh-sing z s; liu-sing Sing-Ling z weh-ming teh ön-tæn:

·7 ing-yü liu-sing nyüoh-sing z ti-dih Zông-ti; z feh voh Zông-ti-keh leh-fæh, yi feh neng voh ge:

·8 ze-ü nyüoh-sing cü-ts ah feh neng peh Zông-ti hwön-hyi.

·9 Dæn-z ng-he feh ze-ü nyüoh-sing, z ze-ü Sing-Ling, Zông-ti-keh Ling ziah-z djü ze ng-he li-min. Ziah m-yiu Kyi-toh-keh Ling, ziu feh-z Kyi-toh-keh nying.

·10 Kyi-toh ziah-z ze ng-he li-min, kyi-sing yü ze s-gao; ling-sing yü kong-nyi z weh.

·11 Peh Yia-su jong s-nying cong-yiang weh-cün-le-keh Zông-ti-keh Ling, ziah djü ze ng-he li-min, peh Kyi-toh jong s-nying cong-yiang weh-cün-le Cü-ts yü Ge-z-keh Ling djü ze ng-he li-min peh ng-he iao s-keh kyi-sing we weh.

·12 Su-i, hyüong-di, ngô-he feh-z ky'in nyüoh-sing-keh tsa, i-jing nyüoh-sing tso:

·13 ng-he ziah i-jing nyüoh-sing tso, we s; ziah-z k'ao-djôh Sing-Ling peh kyi-sing-keh s-yüoh s, ng-he we weh.

·14 Ing-yü væn-pah bi Zông-ti-keh Ling ying-dao cü-ts, ziu-z Zông-ti-keh n-ts.

·15 Ng-he feh-z tsih-ziu nu-boh-keh ling tse p'ô-gyü; z tsih-ziu nyi-ts-keh Ling; ze-ü Ge ngô-he ao-ky'i-le, “Ah-pô, Vu-ts'ing.”

·16 Sing-Ling Z-kyi tso te-tsing peh ngô-he-keh ling hyiao-teh ngô-he z Zông-ti-keh n-ts.

·17 Kyi-zin tso n-ts, ah z tsih-de-keh; z Zông-ti tsih-de-keh n-ts, teh Kyi-toh jü-de tsih-de-keh; ngô-he ziah teh Ge dong ziu k'u-næn, ah hao teh Ge dong hyiang yüong-wa.

·18 Ngô ts'eng yin-ze-keh k'u-næn pi-feh-teh 'eo-le ngô-he sing-zông iao hyin-c'ih-keh yüong-wa.

·19 Zao-c'ih-le-keh væn-veh tu z ne-sing teng-de ts'ih-sing sô-mông Zông-ti-keh n-ts hyin-c'ih.

·20 Zao-c'ih-le-keh væn-veh z kyü-voh hyü-hwa; feh-z zing-nyün, z yü keh-yü peh ge kyü-voh Cü-ts,

·21 sô-mông zao-c'ih-le-keh væn-veh ah we teh-djôh sih-fông t'eh-c'ih iao wa-gao-keh næn-deo, teh-djôh Zông-ti n-nô-keh yüong-wa, sih-fông-keh hao-c'ü.

·22 Ngô-he hyiao-teh zao-c'ih-le-keh væn-veh jü-de t'æn-ky'i, lao-k'u ih-dzih tao yin-ze.

·23 Fi-tæn keh-t'ih, ziu-z ngô-he z-kyi shü-tsih teh-djôh Sing-Ling tso zông-sing ko-ts, ngô-he z-kyi ah t'æn-ky'i, ze-teh teng-de nyi-ts-keh hao-c'ü, ziu-z ngô-he kyi-sing c'ü-joh.

·24 Ing-yü ngô-he k'ao-djôh sô-mông teh kyiu: ziah-z mông-djôh-keh sô-mông, feh sön sô-mông; nying su mông-teh-djôh, wæ-yiu zah-m sô-mông?

·25 Ngô-he ziah-z sô-mông vong mông-djôh-keh, ziu we ne-sing teng-de ge.

·26 Ping-ts'ia Sing-Ling ah z pông-zu ngô-he-keh nyün-ziah: ing-yü ngô-he feh hyiao-teh ing-ke tsa gyiu-fæh; Sing-Ling Z-kyi we yüong kông-feh-c'ih-keh t'æn-sih de ngô-he gyiu;

·27 dzô-ts'æh nying sing Cü-ts hyiao-teh Sing-Ling-keh i-s, ing-yü Sing-Ling z tsiao Zông-ti-keh ts-i de sing-du gyiu.

·28 Ngô-he hyiao-teh væn-pah z-kön tu z 'eh-le kô ih-c'ü peh e-kying Zông-ti cü-ts, ziu-z tsiao Ge ts-i su dziao-le-keh.

·29 Ing-yü Ge yü-sin hyiao-teh cü-ts, ah yü-sin ding-kyü peh ge-he zông Ge N-ts-keh væn-ts, peh Ge ze hyü-to hyüong-di cong-yiang hao tso Tsiang-ts:

·30 Ge yü-sin ding-kyü cü-ts, ah dziao ge le: dziao-le cü-ts, ah sön ge tsing-dzih: sön tsing-dzih cü-ts, ah s-peh ge yüong-wa.

·31 Su-i, keh-sih z-kön ngô-he tsa kông-fæh? Zông-ti ziah pao-yiu ngô-he, kæh-nying tso ngô-he te-deo?

·32 Zông-ti kyi-zin fe feh-sô-teh Ge-z-keh N-ts, yü ngô-he cong-nying song-gao, ky'i feh we peh væn-veh lin Ge jü-de s-peh ngô-he?

·33 Zông-ti su kæn-shün cü-ts, kæh-nying hao kao ge zông? z Zông-ti sön ge tsing-dzih;

·34 kæh-nying hao ding ge ze? Kyi-toh yi-kying s-ku, hyüông-ts'ia weh-cün-le, Ge ze Zông-ti jing-siu-pin, yi de ngô-he ze-teh gyiu.

·35 Kæh-nying we peh ngô teh Kyi-toh-keh e-sih-sing kah-k'e? wæ-z wæn-næn, kw'eng-k'u, pih-næn, kyi-hông, c'ih-pôh, nyü-hyin, tao-ts'iang feh?

·36 (Ziang yiu sia-lôh, “Yü Ng ngô-he tsing-nyih bi tsông-s; ziang iao sæh-keh yiang.”[S.44.22.])

·37 Fæn-cün, ze keh ih-ts'ih z-kön ts-cong, k'ao-djôh keh-yü e-sih ngô-he Cü-ts, ngô-he kah-nga teh-sing.

·38 Ngô z k'ao-zih hyiao-teh, feh-leng s, weh, t'in-s, kyüing-wông, kwön-tsiang, yin-ze z-kön, 'eo-ke z-kön,

·39 'oh-tsia kao, 'oh ti, 'oh bih-yiang zao-c'ih-le-keh, tu feh neng peh ngô-he teh Zông-ti ze-ü ngô-he Cü Kyi-toh Yia-su-keh zing-e kah-k'e.


## Lm. 9.

**_1 Pao-lo yü Yiu-t'a nying iu-zeo. 7 Ô-pah-læh-hön-keh 'eo-de feh-z tu sön ing-hyü-keh n-nô. 18 Zông-ti tsiao Z-kyi ts-i e-lin kæh-nying. 21 Siao-yiao lao-s tsiao z-keh i-s yüong læn-u-nyi. 25 Kông dziao-le bih-koh nying, tön-gao Yiu-t'a nying. 32 M to-siao Yiu-t'a nying siang-sing-keh yün-ku._**

·1 NGÔ ze-ü Kyi-toh kông tsing-wa, feh kông hông-wa,ngô-keh liang-sing ze-ü Sing-Ling teh ngô tso te-tsing,

·2 ngô ting iu-zeo, sing-li z-k'eh næn-ku.

·3 Yü ngô hyüong-di tsiao nyüoh-sing z ngô ts'ing-zoh, ziu-z bi tsiu-mô, teh Kyi-toh jih-k'e ngô ah zing-nyün:

·4 ge-he z Yi-seh-lih nying; z nyi-ts, kwông-ming-keh yüong-wa, ming-iah, teh s-lôh-keh leh-fæh, voh-z Zông-ti-keh li-tsih, teh ing-hyü, tu z ge-he-ke;

·5 tsu-tsong z ge-he-ke; Kyi-toh tsiao nyüoh-sing ah z c'ü-joh ge-he, Ge z væn-veh ts-zông, üong-yün ing-ke tsæn-mi-keh Zông-ti. Ô-meng.

·6 Ngô feh-z kông Zông-ti shih-wa lôh-k'ong. Ing-yü c'ih-ü Yi-seh-lih cü-ts feh-z tu sön Yi-seh-lih nying:

·7 ah feh-z, yü tso Ô-pah-læh-hön-keh 'eo-de, tu sön n-nô: z kông, “Jong Yi-sæh c'ih-le hao sön ng-keh 'eo-de.”[Ts.21.12.]

·8 Keh ziu-z kông, Feh-z nyüoh-sing-keh n-nô tso Zông-ti-keh n-nô; z ing-hyü-keh n-nô hao sön 'eo-de.

·9 Ing-yü ing-hyü shih-wa z kông, “Tao keh z-'eo Ngô we le, Sæh-læh we sang n-ts.”[Ts.18.10,14]

·10 Fi-tæn z-t'ih; wæ-yiu Li-pah-kô jong ih-ke nying, ziu-z ngô-he tsu-tsong Yi-sæh wa-ying;

·11 liang-ke siao-nying vong sang, hao-ta vong tso, peh Zông-ti tsiao Ge kæn-shün-keh ts-i su ding-kyü hao sön-su, feh-z c'ih-ü 'ang-yü, z c'ih-ü dziao ge le Cü-ts;

·12 su-i teh Li-pah-kô kông, “Do-keh we voh-z siao-keh.”[Ts.25.23]

·13 Ziang yiu sia-lôh, “Ngô-kôh z Ngô su e-sih, Yi-sao z Ngô su ky'i-'eng.”[M.1.2,3.]

·14 Su-i, ngô-he tsa kông-fæh? Zông-ti yiu feh kong-nyi feh? Tön-wu feh-z.

·15 Ge teh Mo-si kông, “Ngô iao e-lin kæh-nying, ziu e-lin ge, Ngô iao yüong z-pe de kæh-nying, ziu z-pe de ge. [C.33.19.]

·16 Su-i, feh-z jong z-keh cü-i, ah feh-z z-keh tseo-kong, z jong Zông-ti-keh e-lin.

·17 Sing-shü teh Fæh-lao kông, “Ngô kyü ng zông, z dih-di iao ze ng-keh sing-zông hyin-c'ih Ngô neng-kön, yi hao peh Ngô ming-deo djün pin t'in-'ô.”[C.9.16.]

·18 Su-i, Zông-ti iao e-lin kæh-nying, ziu e-lin ge; iao ngang kæh-nying-keh sing-dziang, ziu ngang ge sing-dziang.

·19 Ng we teh ngô kông, “Ge tsa-sang wæ hao tsah-væh ngô-he? Ge-keh ts-i kæh-nying hao tsu-lao?”

·20 Ng z nying, ng sön zao-teh nying hao pæn-pôh Zông-ti? Tso-c'ih-keh meh-z hao teh tso ge cü-ts kông, “Tsa-sang tso ngô t'ih væn-ts feh?”

·21 Læn-u-nyi ky'i feh-z siao-yiao lao-s tso-cü, yüong ih-dön nyi jü ge tso-c'ih ih-yiang kyü-djong-keh kô-sang, ih-yiang pi-zin-keh kô-sang?

·22 'O-hyüông Zông-ti iao hyin-ming ge nu-ky'i, peh nying hyiao-teh Ge neng-kön, dziang-kyiu kw'ön-shü ing-ke ziu nu-ky'i, yi-kying bi-bæn iao djü-mih-keh kô-sang:——

·23 ping-ts'ia iao hyin-c'ih Ge fu-coh-keh yüong-wa peh teh-djôh e-lin-keh yüong-wa peh teh-djôh e-lin-keh kô-sang, Ge su yü-sin bi-bæn ziu yüong-wa cü-ts,

·24 ziu-z ngô-he bi Ge dziao-le cü-ts, fi-tæn Yiu-t'a nying, ah-z bih-koh nying?

·25 Ziang Zông-ti ze 'O-si shü kông, “Feh-z Ngô pah-sing, Ngô we ts'ing-hwu ge Ngô pah-sing; feh-z Ngô e-sih-keh, Ngô we ts'ing-hwu ge e-sih.”['O.2.23.]

·26 “Jong-zin ze nô su-ze teh ge-he kông, ‘Ng-he feh-z Ngô-keh pah-sing’; 'eo-le ze keh su-ze we ts'ing-hwu ge-he z weh Zông-ti-keh n-ts.”['O.1.10.]

·27 Yi-se-ô kông-tao Yi-seh-lih nying, z ao-hyiang kông, “Yi-se-lih ts-seng shü-tsih ziang he-sô t'ih to, dzing-gao cü-ts we teh-djôh kyiu:

·28 Cü iao tso-zing Ge z-kön, ping-ts'ia tsiao kong-nyi liao-kyih ge: ing-yü ze di-zông Cü we liao-kyih Ge z-kön.”[Y.10.22,23.]

·29 Yi ziang Yi-se-ô yi-zin su kông, “Ziah feh-z t'in-ping-t'in-tsiang-keh CÜ liu ih-ke cong peh ngô-he, feh-zin ngô-he yi-kying ziang Su-to-mô, yi ziang Ngo-mo-læh.”[Y.1.9.]

·30 SU-I, ngô-he tsa kông-fæh? Bih-koh nying feh cü-gyiu kong-nyi yi-kying teh-djôh kong-nyi, ziu-z jong siang-sing le-keh kong-nyi:

·31 dæn-z Yi-seh-lih nying, cü-gyiu kong-nyi-keh leh-fæh, vong teh-djôh kong-nyi-keh leh-fæh.

·32 Tsa-sang? Ing-yü feh-z k'ao-djôh siang-sing cü-gyiu, z k'ao-djôh leh-fæh-keh 'ang-yü. Ge-he pæn-tih ze keh-kw'e pæn-tih-keh zih-deo;

·33 ziang yiu sia-lôh, “Ngô peh ih-kw'e pæn-tih-keh zih-deo, pang-kyiah-keh ngæn-zih, fông ze Shing-sæn: væn-pah siang-sing Ge cü-ts fe 'ôh-nying-siang.”[Y.8.14; 28.16.]


## Lm. 10.

**_1 sing-shü kông-ming leh-fæh, siang-sing, teh kong-nyi-keh feng-pih, 11 cong siang-sing cü-ts, feh-leng Yiu-t'a nying, bih-koh nying, fe 'ôh-nying-siang, 18 bih-koh nying we siang-sing Zông-ti shih-wa. 19 Yi-seh-lih nying hyiao-teh keh z-kön._**

·1 Hyüong-di, ngô sing su nyün, ngô yü Yi-seh-lih nying su gyiu Zông-ti, ziu-z iao ge-he teh kyiu.

·2 Ngô tso ge-he te-tsing, ge-he yü Zông-ti z nyih-sing, tsih-z li-lu feh ts'ing.

·3 Ge-he feh hyiao-teh Zông-ti-keh kong-nyi, siang lih-ding z-keh kong-nyi, ziu feh voh Zông-ti-keh kong-nyi.

·4 Kyi-toh z leh-fæh-keh kyih-kw'eng, peh væn-pah siang-sing cü-ts hao teh-djôh kong-nyi.

·5 Mo-si kông jong leh-fæh le-keh kong-nyi, “I keh-sih z-kön cü-ts, ze-ü keh-sih z-kön we weh.”[Lv.18.5.]

·6 Dæn-z jong siang-sing le-keh kong-nyi kông, “Ng sing-li hyiao kông, ‘Kæh-nying we sing-zông t'in?’ (ziu-z iao peh Kyi-toh ta-lôh-le;)

·7 'oh-tsia, ‘Kæh-nying we kông-lôh ing-s?’ (ziu-z iao peh Kyi-toh jong s-nying cong-yiang ta-zông-le.)

·8 Z tsa kông-fæh? ‘Keh dao-li z teh ng lin-gying, ze ng k'eo-li, ze ng sing-li:’[Sm.30.12-14.]”ziu-z ngô-he su djün siang-sing-keh dao-li;

·9 ng ziah k'eo-li tsiao-nying Yia-su z Cü, sing-li siang-sing Zông-ti peh Ge jong s-nying cong-yiang weh-cün-le, ziu hao teh-djôh kyiu:

·10 ing-yü sing-li siang-sing hao teh-djôh kong-nyi; k'eo-li tsiao-nying hao teh kyiu.

·11 Sing-shü kông, “Væn-pah siang-sing Ge cü-ts fe 'ôh-nying-siang.”[Y.28.16.]

·12 Yiu-t'a nying Hyi-læh nying z m-kao feng-pih; cong-nying-keh doh-ih-yü Cü, yiu fu-coh-keh eng-yü s-peh væn-pah gyiu Ge cü-ts:

·13 ing-yü “væn-pah gyiu Cü ming-deo cü-ts hao teh kyiu.”[Iz.2.32.]

·14 Ge-he vong siang-sing Cü, tsa neng-keo gyiu Ge? Vong t'ing-djôh-ku, tsa neng-keo siang-sing Ge? M-nying djün dao-li, tsa neng-keo t'ing-djôh?

·15 M-nying bi ts'a-le, tsa neng-keo djün dao-li? Ziang yiu sia-lôh, “Djün 'o-bing foh-ing, pao hao sing-sih cü-ts, ge-keh kyiah tsa hao!”[Y.52.7.]

·16 Tsih-z ge-he feh-z tu t'ing foh-ing. Ing-yü Yi-se-ô kông, “Cü, yiu kæh-nying siang-sing ngô-he su djün-keh sing-sih?”[Y.53.1.]

·17 Z-t'ih, siang-sing z jong su t'ing-keh sing-sih, su t'ing-keh sing-sih z jong Zông-ti-keh shih-wa.

·18 Ngô kông, Ge-he vong t'ing-ku feh? Z t'ing-ku. “Ge-he-keh sing-ing yi-kying 'ang-pin t'in-'ô, ge-keh shih-wa yi-kying djün tao di-keh zing-deo.”[S.19.4.]

·19 Ngô kông, Yi-seh-lih nying ky'i feh hyiao-teh? Ky'i-deo Mo-si kông, “Ngô peh ih-ke sön-feh-teh koh-veng kyih-dong ng-he tu-gyi sing; ah we peh ih-ke nge-beng koh-veng kyih-dong ng-he nu-ky'i.”[Sm.32.21.]

·20 Yi-se-ô fông do tæn, kông, “Vong le zing Ngô cü-ts, Ngô peh ge-he p'ong-djôh; vong le t'ao-sing Ngô cü-ts, Ngô hyin-c'ih peh ge-he.”[Y.65.1.]

·21 Kông-tao Yi-seh-lih nying, ge kông, “Ngô tsing-nyih long-c'ih siu, tsiao feh i-jing gyiang-bin-keh pah-sing.”[Y.65.2.]


## Lm. 11.

**_1 Zông-ti vong tön-gao cong Yi-seh-lih pah-sing. 7 Yiu-sih dziao-le, shü-tsih gyi-yü ngang sing-dziang. 16 Yiu sô-mông ge-he we siang-sing. 18 Bih-koh nying m-c'ü mông ge-he feh ky'i: 28 ing-yü z ing-hyü ge-he we teh kyiu. 33 Zông-ti-keh sing-p'ön ts'eng-feh-tao._**

·1 NGÔ kông, Zông-ti tön-gao Ge pah-sing feh? Tön-wu feh-z. Ing-yü ngô z-kyi ah z Yi-seh-lih nying, Ô-pah-læh-hön-keh 'eo-de, Bin-ngô-ming-keh ts-p'a.

·2 Zông-ti vong tön-gao Ge su yü-sin hyiao-teh-keh pah-sing. Ng-he ky'i feh hyiao-teh Sing-shü kông-tao Yi-li-ô tsa kông? Ge ze Zông-ti min-zin kao Yi-seh-lih nying, kông,

·3 “Cü, ge-he sæh-gao Ng-keh sin-ts-nying, leo-gao Ng-keh tsi-dæn: tsih dzing ngô doh-ke, wæ iao meo-'e ngô sing-ming.”[1 W.19.10.]

·4 Dæn-z Zông-ti tsa-sang we-teh ge? Ge kông, “Ngô yü Z-kyi liu ts'ih-ts'in nying, kyiah-kw'e-deo vong gyü-lôh pa Pô-lih ku.”[1 W.19.18.]

·5 Yin-ze ah yiu nying dzing-gao tsiao eng-yü su t'iao-shün.

·6 Ziah k'ao-djôh eng-yü, ziu feh-z c'ih-ü 'ang-yü: feh-zin eng-yü sön-feh-teh eng-yü. Ziah-z c'ih-ü 'ang-yü, ziu feh-z eng-yü: feh-zin 'ang-yü sön-feh-teh 'ang-yü.

·7 Keh z tsa-sang? Yi-seh-lih nying su cü-gyiu, vong teh-djôh: tsih-yiu t'iao-shün cü-ts teh-djôh, gyi-yü tu tso ngang-sing-dziang:

·8 ziang yiu sia-lôh, “Zông-ti peh ge-he sing mong-tong, ngæn feh neng mông, ng-tô feh neng t'ing, ih-dzih tao kying-nying.”[Y.29.10. Sm.29.4.]

·9 Da-bih kông, “Dæn-nyün ge-he zo-zih pin tso ky'ün-t'ao, teh lo-mông, yiu pæn-kyiah wæn-pao-keh meh-z;

·10 dæn-nyün ge-he ngæn tsao-lao, peh ge feh neng mông, ge-he pe-tsih keo-lao dziang dzih-feh-ky'i.”[S.69.22.23.]

·11 Ngô ziu kông, Ge-he pæn-tih yü iao ge tih-tao feh? Tön-wu feh-z: tsih-z yü ge-he dzæn-c'ü kyiu-sing z ling-djôh bih-koh nying, ziu hao “kyih-ky'i ge-he tu-gyi sing.”[Sm.32.21.]

·12 Ge-he dzæn-c'u ziah peh t'in-'ô fu-coh, ge-he ky'üih-siao peh bih-koh nying fu-coh; 'o-hyüông ge-he mön-coh?

·13 Ngô z teh ng-he bih-koh nying kông. Ngô kyi-zin z bih-koh nying-keh s-du, ngô kying-djong z-keh tsih-veng:

·14 'oh-tsia hao yüong zah-m fông-fæh “kyih-dong” ngô ts'ing kweh-joh nying-keh “tu-gyi,” nen-cong hao kyiu kyi-ke.

·15 Ge-he bi tön-gao ziah-z peh t'in-'ô 'o-moh; ge-he bi siu-liu, ky'i feh-z ziang s-nying veo-weh?

·16 Hyin-sing-keh mah-feng kyi-zin z sing-zin, 'eh-dön ah z-t'ih: keng-deo ziah-z sing-zin, jü-ts ah z-t'ih.

·17 Jü-ts ziah yiu-sih dön-gao, ng, su-zông z yia kæn-læn jü, ze ge-he cong-yiang tsih-zông, jü-de teh-djôh kæn-læn jü-keng-keh tsiang-shü;

·18 hyiao z-kyi la-t'in mông keh-sih jü-ts feh ky'i: ng ziah iao la-t'in, ing-ke ts'eng, feh-z keng-deo k'ao ng, z ng k'ao keng-deo.

·19 Ng we kông, “keh-sih jü-ts dön-gao, hao peh ngô tsih-zông.”

·20 Nyün-z; ge-he dön-gao z yü feh siang-sing, ng gyi-lao z yü siang-sing. Hyiao sing-kao-ky'i-ngao, fæn-cün ing-ke p'ô-gyü:

·21 ing-yü Zông-ti kyi-zin feh kw'ön-shü sang-zing-keh jü-ts, Ge ah fe kw'ön-shü ng.

·22 Ng mông, Zông-ti-keh z-pe teh nyin-kying: yü tih-tao cü-ts, z nyin-kying; yü ng, z z-pe; ziah-z ng dziang i-k'ao Ge z-pe, feh-zin ng ah iao tsôh-gao.

·23 Ge-he ziah feh tao-kyiah feh siang-sing, 'eo-le yi we tsih-zông: ing-yü Zông-ti z neng-keo peh ge tse tsih-zông.

·24 Ng peng-le z jong yia kæn-læn jü tsôh-lôh, feh tsiao ng z-kyi ti-ts tsih ze hao kæn-læn jü zông: 'o-hyüông keh-sih peng-le z hao kæn-læn jü-keh jü-ts, feh kah-nga tsih-zông ge-z-keh kæn-læn jü?

·25 Hyüong-di, ngô feh iao ng-he feh ming-bah keh ao-miao z-kön, sang-teh z sön z ts'ong-ming, ziu-z Yi-seh-lih nying yiu kyi-feng ngang-sing-dziang, teng-tao bih-koh nying su-moh mön-coh:

·26 z-t'ih, cong Yi-seh-lih nying ah we teh-djôh kyiu: ziang yiu sia-lôh, “Yiu Kyiu-cü jong Shing-sæn c'ih-le, Ge we djü-gao Ngô-kôh-keh ze-ôh:

·27 ping-ts'ia Ngô djü-gao ge-he ze z-'eo we teh ge-he lih keh iah.”[Y.59.20,21:27.9.]

·28 Tsiao foh-ing mông-le, yü ng-he yü-ku ge-he z dziu-dih: tsiao t'iao-shün mông-le, yü tsu-tsong yün-ku ge-he z bi c'ong-e.

·29 Ing-yü Zông-ti 'oh-tsia s-eng, 'oh-tsia dziao nying, fe fæn-hwe.

·30 Ziang ng zin-deo feh i-jing Zông-ti, yin-ze yü ge-he feh i-jing, ng-he z teh-djôh e-lin,

·31 z-t'ih, ge-he yin-ze ah z feh i-jing, peh ge yü ng-he su teh-djôh-keh e-lin ah hao teh-djôh e-lin.

·32 Zông-ti peh cong-nying yü-tsing ze feh i-jing li-min, hao e-lin cong-nying.

·33 Zông-ti-keh fu-coh, teh ts'ong-ming, teh ts-sih, ao-miao vu-gyüong! Ge-keh sing-p'ön ts'eng-feh-tao; Ge-keh lu cü-gyiu feh-le!

·34 “Kæh-nying hao hyiao-teh Cü-keh sing-siang? Ge teh kæh-nying siang-liang ku feh?”[Y.40.13.]

·35 “Kæh-nying yiu zah-m sin peh Cü, iao Cü pao-wæn ge?”[Ip.41.11.]

·36 Ing-yiu væn-pah peng-le ze-ü Ge, c'ih-ü Ge, kyü-ü Ge. Dæn-nyün yüong-wa üong-yün kyü peh Ge. Ô-meng.


## Lm. 12.

**_1 Ziu Zông-ti z-pe cü-ts ing-ke peh Ge cong-i. 3 M-yiu nying hao ku-yü ming-veng z tseng z do, 6 dæn-z kôh-nying iao tsiao su teh-djôh-keh eng-s tso. 9 Zing-e teh bih-yiang hao z-kön z ngô-he-keh ming-veng. 19 Zông-ti feh iao ngô-he z sing z-keh ün._**

·1 HYÜONG-DI, ngô yü Zông-ti-keh z-pe, ky'ün ng-he hyin-zông z-keh kyi-sing tso ling-weh, sing-zin, Zông-ti su hwön-hyi-keh tsi-veh, keh z tsiao-li voh-z Zông-ti.

·2 Ng-he feh-k'o tsiao yin-ze z-si-keh yiang-sih: z iao ke-pin ts'oh-sing-keh sing, peh ng-he hao bin-c'ih Zông-ti-keh ting hao, su hwön-hyi, jün-bi-keh ts-i.

·3 Ngô k'ao-djôh su s-peh ngô eng-yü teh ng kôh-nying kông, Hyiao ku-yü ming-veng z tseng z do; ing-ke zeng 'eh-li-keh sing-siang, kôh-nying tsiao Zông-ti su feng peh ge to-siao siang-sing-keh sing.

·4 Ziang ngô-he sing-zông yiu hyü-to pah-t'i, keh-sih pah-t'i m-yiu tso-yiang yüong-dziang:

·5 ngô-he hyü-to nying ze-ü Kyi-toh ah z ih-ke kyi-sing, kôh-nying jü-de tso pah-t'i.

·6 Su-i, tsiao su s-peh ngô-he-keh eng-yü kôh-nying yiu kôh-yiang eng-s, 'oh-tsia tso sin-ts, ing-ke tsiao siang-sing tso sin-ts-nying;

·7 'oh-tsia tso bæn-z, ing-ke bæn-z; 'oh-tsia kao-hyüing, ing-ke kao-hyüing;

·8 'oh-tsia ky'ün-hwa, ing-ke ky'ün-hwa: tsiu-tsi, iao tsing-sing; tsiao-kwön z-kön, iao gying-lih; tso hao-z, iao kao-hying.

·9 Zing-e feh-k'o hyü-kô. Iao ky'i-'eng ôh-z; ts'ing-gying zin-z.

·10 E-sih hyüong-di, iao ts'ih-sing jü-de siang-e; tseng-kying iao jü-de t'e-tseng.

·11 Iao gying-lih, feh-k'o læn-du; iao nyih-sing voh-z Cü;

·12 zeng sô-mông iao kao-hying; ziu wæn-næn iao zing-ne; tso tao-kao iao zeng dziang-yün-ts-sing;

·13 iao kyüong-ing sing-du-keh yüong-dziang; tsih-de nying-k'ah iao ing-gying.

·14 Pih-næn ng-he cü-ts, iao coh-foh ge; iao coh-foh, feh-k'o tsiu-mô.

·15 Teh kao-hying cü-ts jü-de kao-hying, teh k'oh cü-ts jü-de k'oh.

·16 Ng-he iao dong-sing-'eh-i. Hyiao z tseng z do, z iao teh ti-vi nying dong-'ang-dong-zo. Hyiao z tsôh ts'ông-ming.

·17 Hyiao yi ôh pao ôh. Iao liu-sing tso cong-nying sön zin-z.

·18 Ziah tso-teh-le, zing z-kyi lih-liang, iao 'o-moh cong-nying.

·19 Ts'ing-e-keh hyüong-di, hyiao z  sing z-keh ün, iao t'e-nyiang nu-ky'i: ing-yü sia-lôh, “Cü kông, ‘Sing-ün ze Ngô; Ngô we wæn-pao.’”[Sm.32.35.]

·20 Su-i ng-keh ün-kô ziah du-hæh, hao peh ge ky'üoh; k'eo-k'eh, hao peh ge hæh: z-t'ih tso fæh, k'o-pi yüong t'æn ho te ze ge deo-zông.”[Tn.25.21,22.]

·21 Hyiao bi ôh-z tang-shü, iao yüong zin-z tang-ying ôh-z.


## Lm. 13.

**_1 Iao kyü-voh kwön-fu, pah-yiang ming-veng z-kön iao i-jing ge. 8 Zing-e z tso-zing leh-fæh. 11 T'ön-ky'üoh, t'ön-tsiu, teh bih-yiang heh-ön z-kön tu z teh eng-yü feh siang-'eh._**

·1 Ze-zông yiu gyün-ping cü-ts, væn-pah nying tu ing-ke voh ge: ing-yü m-yiu gyün-ping feh-z jong Zông-ti le; yiu gyün-ping-keh tu z Zông-ti sih-lih.\

·2 Su-i ti-dih yiu gyün-ping cü-ts z ti-dih Zông-ti-keh 'ao-ling: ti-dih cü-ts pih-ding ding-ze.

·3 Hao 'ang-yü feh yüong p'ô kwön-fu, feh hao 'ang-yü ing-ke p'ô ge. Ng iao feh p'ô yiu gyün-ping cü-ts feh? iao 'ang zin, ziu we teh-djôh ge ts'ing-tsæn:

·4 ing-yü ge z Zông-ti-keh yüong-nying, peh ng yiu hao-c'ü. Ng ziah tsôh-ôh, ing-ke p'ô ge: ing-yü ge feh-z k'ong-deo tsih-tsông sang-sæh-ts-gyün: ge z Zông-ti-keh yüong-nying, hao sing-ün ying-væh tsôh-ôh cü-ts.

·5 Su-i pih iao voh ge, fi-tæn yü nu-ky'i, yi z yü liang-sing.

·6 Yü-ts ng-he ah ing-ke wön din-liang; ing-yü ge-he z tso Zông-ti-keh yüong-nying, cün-kwön keh z-kön.

·7 Ing-ke peh nying ziu peh ge: ing-ke din-liang, wön ge din-liang; ing-ke shü-din, neh ge shü-din; ing-ke p'ô-gyü, p'ô-gyü ge; ing-ke kying-djong, kying-djong ge.

·8 Hyiao ky'in bih-ke tsiang, tsih-yiu siang-e-keh tsiang: ing-yü e-sih bih-nying cü-ts z tso-zing leh-fæh.

·9 Ziu-z, “Feh-k'o kæn-ying, Feh-k'o sæh nying, Feh-k'o t'eo-dao, Feh-k'o tso kô kyin-tsing, Feh-k'o sang t'ön-sing,”[C.20.13-17.] 'oh-tsia yiu zah-m bih-diao ka-ming, tu ze-ü keh shih-wa pao-kwæh ze-nen, ziu-z, “Ing-ke e-sih ling-sô teh z-kyi ih-yiang.”[Lv.19.18.]

·10 Zing-e fe 'e ling-sô: su-i zing-e z tso-zing leh-fæh.

·11 Z-t'ih tso-fæh, ing-yü hyiao-teh yin-ze z ngô-he ing-ke kw'eng-sing z-'eo: ngô-he kyiu-sing yin-ze pi ky'i-ts'u siang-sing z-'eo wæ gying.

·12 Heh-yia yi-kying kw'a ku-k'e, t'in kw'a liang: ngô-he ing-ke t'eh-gao heh-ön-keh 'ang-yü, tsiah-zông kwông-ming-keh kw'e-kæh.

·13 Ing-ke ziang nyih-li, tön-tsing tso-nying; hyiao lön-ky'üoh-lön-yüong, tsiu-cü-wu-du, hyiao ying-lön, wang-li, tsang-teo teh tu-gyi.

·14 Z iao tsiah-zông Cü Yia-su Kyi-toh; feh-k'o liu-sing nyüoh-sing, i-jing ge s-yüoh.


## Lm. 14.

**_1 Nying feh ing-ke yü feh iao-kying z-kön ding bih-nying-keh ze; 13 dæn-z iao liu-sing, feh iao peh bih-nying pæn-tih: 15 ing-yü s-du bin-ming z feh 'eh-djôh Zông-ti-keh dao-li._**

·1 SIANG-SING-KEH sing nyün-ziah cü-ts yüong siu-liu ge, tsih-z hyiao bin-leng su nyi-'oh z-kön.

·2 Yiu nying siang-sing pah-yiang meh-z tu hao ky'üoh: tsih-z nyün-ziah cü-ts we ky'üoh su.

·3 Ky'üoh cü-ts hyiao k'ön-ky'ing feh ky'üoh cü-ts; feh ky'üoh cü-ts hyiao p'i-bing ky'üoh cü-ts; ing-yü Zông-ti yi-kying siu-liu ge.

·4 Ng z zao-teh nying hao p'i-bing bih-ke-keh yüong-nying? Ge 'oh gyi-lao 'oh tih-tao, tu ze-ü ge-z-keh cü-nying-kô. Ge ah pih-ding gyi-lao; ing-yü Zông-ti neng-keo peh ge gyi-lao.

·5 Yiu nying tseng-djong ih-he nyih-ts hao-jü bih-ke nyih-ts; yiu nying sön nyih-nyih tu ih-yiang. Kôh-nying z-keh sing iao lih-ding-cü-i.

·6 Siu nyih-ts cü-ts z yü Cü siu: feh siu nyih-ts cü-ts ah z yü Cü feh siu. Ky'üoh cü-ts z yü Cü ky'üoh, kön-zia Zông-ti; feh ky'üoh cü-ts z yü Cü feh ky'üoh, ah kön-zia Zông-ti.

·7 Ing-yü ngô-he m-yiu nying yü z-kyi weh, ah m-yiu nying yü z-kyi s.

·8 Ziah-z weh, z yü Cü weh; s, ah z yü Cü s: su-i, feh-leng weh, feh-leng s, ngô-he z Cü-keh nying.

·9 Ing-yü Kyi-toh yü keh-t'ih s, tse weh, peh Ge hao tso s-nying teh weh-nying-keh Cü.

·10 Ng tsa-sang p'i-bing ng-keh hyüong-di? wæ-yiu ng tsa-sang k'ön-ky'ing ng-keh hyüong-di? Ing-yü ngô-he tu iao gyi ze Kyi-toh fæh-dông-zin.

·11 Ing-yü yiu sia-lôh; “CÜ kông, ‘Ngô z üong-weh-keh Zông-ti, væn-pah kyiah-kw'e-deo pih-ding gyü-lôh ze Ngô min-zin, væn-pah k'eo-zih pih-ding tsæn-mi Zông-ti.’”[Y.45.23.]

·12 Su-i, ngô-he tu iao tao Zông-ti min-zin sön z-keh tsiang.

·13 Su-i yi-'eo hyiao ng p'i-bing ngô, ngô p'i-bing ng: neng-ts k'ô-ding-cü-i, feh peh pæn-tih-keh teh yiu kwæn-nge-keh meh-z, pa ze hyüong-di min-zin.

·14 Ngô ze-ü Cü Yia-su hyiao-teh, ah z k'ôh-zih, m-yiu ih-yiang meh-z ge-z feh kyih-zing: tsih-yiu sön keh-yiang feh kyih-zing cü-ts, yü ge z feh kyih-zing.

·15 Ng-keh hyüong-di ziah yü ng-keh ky'üoh-zih iu-zeo, ng ziu-z feh tsiao zing-e tso nying. Kyi-toh z de ge s, ng hyiao yü ng-keh ky'üoh-zih peh ge mih-vông.

·16 Ng-keh zin-z hyiao peh bih-ke hyü-pông:

·17 ing-yü Zông-ti-keh koh feh ze-ü ky'üoh-hæh, z ze-ü kong-nyi, 'o-bing, teh Sing-Ling-keh kw'a-lôh.

·18 Keh-yiang-ts voh-z Kyi-toh cü-ts, z Zông-ti su hwön-hyi, ah z nying su ts'ing-tsæn.

·19 Su-i keh-sih kwæn-yü 'o-moh teh jü-de zing-ziu teh-'ang z-kön, ngô-he ing-ke cü-gyiu ge.

·20 Hyiao yü ky'üoh-zih wa-gao Zông-ti-keh sang-weh. Pah-yiang meh-z tu z kyih-zing; tsih-z ky'üoh-keh cü-ts, ziah ta-li bih-nying pæn-tih, ge yiu ze.

·21 Ziah-z ky'üoh hweng, hæh tsü, 'oh-tsia jü-bin zah-m z-kön, peh ng-keh hyüong-di pæn-tih, yü ge yiu kwæn-nge, 'oh-tsia tsông ge nyün-ziah, wæ-z feh tso hao.

·22 Ng yiu siang-sing-keh sing feh? Ze Zông-ti min-zin z-kyi siu-lao. Nying z-kyi sön hao tso-keh z-kön, z-kyi m-kao tsah-væh, ziu yiu foh.

·23 Dæn-z nyi-sing cü-ts, ziah-z ky'üoh z yi-kying ding-ze; ing-yü feh-z c'ih-ü siang-sing: væn-pah feh-z c'ih-ü siang-sing tu z ze.


## Lm. 15.

**_1 Kông-gyiang cü-ts ing-ke tæn-tông nyün-ziah cü-ts. 2 Ngô-he feh ing-ke tæn peh z-kyi cong-i, 3 ing-yü Yia-su feh peh Z-kyi cong-i, 7 dæn-z iao jü-de siu-liu, ziang Kyi-toh siu-liu ngô-he, 8 feh-leng Yiu-t'a nying, bih-koh nying. 15 Pao-lo fông-tæn sia sing peh ge, 28 yi ing-zing we kyin ge-he, 30 ky'ün ge-he de ge gyiu Zông-ti._**

·1 Ngô-he kông-gyiang cü-ts ing-ke tæn-tông feh kông-gyiang cü-ts-keh nyün-ziah, hyiao tæn-tsih peh z-kyi cong-i.

·2 Ngô-he kôh-nying ing-ke 'ang-zin peh ling-sô cong-i, hao zing-ziu ge teh-'ang.

·3 Ing-yü Kyi-toh ah feh peh Z-kyi cong-i, ziang yiu sia-lôh, “Zôh Ng cü-ts, ge-he zôh-mô shih-wa z ling-djôh Ngô.”[S.69.9.]

·4 Yü-sin sia-lôh shih-wa tu z yü kao-hyüing ngô-he sia, peh ngô-he yüong zing-ne teh Sing-shü-keh ön-yü neng-keo teh-djôh sô-mông.

·5 Dæn-nyün s zing-ne teh ön-yü-keh Zông-ti peh ng-he tu zeng tso-yiang sing-siang ziang Kyi-toh Yia-su:

·6 peh ng-he ih-sing 'eh-k'eo-zi-dong hao tsæn-mi Zông-ti ngô-he Cü Yia-su Kyi-toh-keh Vu-ts'ing.

·7 Su-i ng-he ing-ke jü-de siu-liu, ziang Kyi-toh siu-liu ng-he, hao kyü yüong-wa peh Zông-ti.

·8 Ngô kông, Yia-su Kyi-toh yü Zông-ti-keh zing-zih, tso tsiu-keh-li-keh Bæn-z-nying, hao zing-ziu su s-peh tsu-tsong-keh ing-hyü,

·9 yi peh bih-koh nying yü Ge e-lin hao kyü yüong-wa peh Zông-ti; ziang yiu sia-lôh, “Su-i Ngô ze bih-koh nying cong-yiang we tsæn-mi Ng, ko-ts'ông Ng-keh ming-deo.”[S.18.49.]

·10 Wæ-yiu kông, “Ng-he bih-koh nying hao teh Ge-z-keh pah-sing jü-de kw'a-lôh.”[Sm.32.43.]

·11 Yi kông, “Ng-he væn-koh, yüong tsæn-mi Cü; ng-he cong pah-sing, tu yüong coh-tsæn Ge.”[S.117.1.]

·12 Yi-se-ô yi kông, “Yia-si-keh Keng-deo we c'ih-le, ziu-z keh-yü bi kyü-zông kwön-li bih-koh Cü-ts; bih-koh nying tu we nyiang-vông Ge.”[Y.11.10.]

·13 Dæn-nyün s sô-mông-keh Zông-ti we peh ng-he zeng siang-sing-keh sing hao c'ong-mön ih-ts'ih kw'a-lôh bing-ön, peh ng-he sô-mông-keh sing, k'ao-djôh Sing-Ling neng-kön we kah-nga to-ky'i-le.

·14 HYÜONG-DI, ngô-z k'ao-zih siang-sing ng-he-keh liang-zin mön-coh, yi c'ong-mön ih-ts'ih ts-tsih, neng-keo jü-de siang-ky'ün.

·15 Dæn-z ngô fông-tæn sia sing peh ng-he hyüong-di, z iao di-sing ng-he, ing-yü Zông-ti s-peh ngô eng-yü,

·16 hao ze bih-koh nying cong-yiang tso Yia-su Kyi-toh-keh bæn-z-nying, ziang tsi-s bæn Zông-ti foh-ing z-kön, hyin-zông bih-koh nying tso Zông-ti su hwön-hyi-keh tsi-veh, ze-ü Sing-Ling ts'ing-kyih.

·17 Su-i kông-tao Zông-ti z-kön, ngô ze-ü Kyi-toh Yia-su hao la-t'in.

·18 Ing-yü ngô bih-yiang feh kön kông, tsih kông Kyi-toh tsia ngô sing-zông su tso z-kön, peh bih-koh nying le kyü-voh, z yüong k'eo-kyüong, 'ang-ts,

·19 teh zing-tsih gyi-z-keh neng-kön, teh Zông-ti Ling-keh neng-kön; z-t'ih, jong Yia-lu-sæh-lang s-ky'ün ih-dzih tao Yi-li-li-ku, ngô yi-kying djün-pin Kyi-toh-keh foh-ing:

·20 ngô pô-feh-teh djün foh-ing, feh-z ze yi-kying t'ing-djôh Kyi-toh ming-deo-keh di-fông, sang-teh ky'i oh ze bih-nying-keh ziang-kyiah zông;

·21 ziang yiu sia-lôh, “M-nying peh Ge fong-sing cü-ts, 'eo-le we mông-djôh; vong t'ing-djôh cü-ts, 'eo-le we hyiao-teh.”[Y.52.15.]

·22 Ngô su-i hyü-to t'ao-su bi tsu-kah feh neng tao ng-he su-ze le:

·23 dæn-z yin-ze ze i-pin m-yiu bih-c'ü hao djün foh-ing, yi to-nying iao siang le kyin ng-he,

·24 ngô tao Z-pæn-ngv k'e z-'eo, we tao ng-he su-ze le, ngô sô-mông jing-lu mông-djôh ng-he, sin teh ng-he jü-de we-min peh ngô sing-mön-i-coh, ziu hao peh ng-he song ngô ku-k'e.

·25 Yin-ze ngô tao Yia-lu-sæh-lang k'e kyüong-ing sing-du.

·26 Ing-yü Mô-gyi-teng teh Ô-ke-ô hwön-hyi kyün-ky'i nying-ts peh Yia-lu-sæh-lang gyüong-k'u-keh sing-du.

·27 Ge-he hwön-hyi; keh ah z ge-he ing-ke wæn-keh tsa. Ing-yü bih-koh nying kyi-zin teh-djôh ge-he ling-weng-keh hao-c'ü, z-zin ing-ke peh nyüoh-sing-keh hao-c'ü kyüong-ing ge-he.

·28 Teng ngô-keh z-kön tso-zing, keh ko-ts kao-de ge-he siu-li, ngô we ku ng-he di-fông tao Z-pæn-ngô k'e.

·29 Ngô ah hyiao-teh tao ng-he su-ze le z-'eo, pih-ding yiu Kyi-toh foh-ing mön-coh-keh hao-c'ü.

·30 Ngô yü ngô-he Cü Yia-su Kyi-toh-keh ming-deo teh Sing-Ling-keh zing-e, ky'ün ng-he hyüong-di, teh ngô jü-de gyih-lih de ngô gyiu-gyiu Zông-ti;

·31 hao peh ngô t'eh-c'ih Yiu-t'a feh i-jing cü-ts siu-li, yi peh ngô tao Yia-lu-sæh-lang bæn kyüong-ing z-kön we peh sing-du hwön-hyi;

·32 peh ngô k'ao Zông-ti ts-i hao kao-hying tao ng-he su-ze le, teh ng-he jü-de teh-djôh ön-sih.

·33 Dæn-nyün 'o-bing-keh Zông-ti teh ng-he cong-nying jü-de. Ô-meng.


## Lm. 16.

**_1 Pao-lo iao hyüong-di t'ao-sing hyü-to kao-yiu, 17 ky'ün ge liu-sing we peh hyüong-di pæn-tih z-kön, 21 t'ao-sing kyi-ke kao-yiu, ziu tsæn-mi Zông-ti._**

·1 NGÔ-HE ts-me Fi-pi, z Kyin-kah-li kao-we-keh bæn-z-nying, ngô t'ôh ng-he;

·2 iao ng-he tsiao sing-du-keh ming-veng ze-ü Cü siu-liu ge, ge yiu zah-m iao ng-he, ng-he ing-ke pông-zu ge: ing-yü ge yi-kying pông-zu hyü-to nying, ah pông-zu ngô.

·3 T'ao-sing Pah-kyi-læh teh Ô-kyü-læh ze-ü Kyi-toh Yia-su tso ngô-keh pông-siu,

·4 ge-he yü ngô sing-ming z-keh deo-kying feh bi-ku tao-k'eo; fi-tæn ngô, ziu-z bih-koh cong kao-we tu kön-zia ge:

·5 yi t'ao-sing ge-he u-li-keh kao-we. T'ao-sing ngô ts'ing-e-keh Yi-pa-nyih-t'u, ge z Ô-ke-ô hyin-zông peh Kyi-toh-keh zông-sing ko-ts.

·6 T'ao-sing Mô-li-ô, ge yü ngô-he yiu hyü-to lao-sing-fi-lih.

·7 T'ao-sing Ön-to-nyi-ku teh Yiu-nyi-ô, z ngô ts'ing-kyün, teh ngô jü-de lôh-kæn-ku, ge-he ze s-du cong-yiang yiu ming-sing, ah sin-jü ngô tso Kyi-toh-keh meng-du.

·8 T'ao-sing Ön-pah-li, ge ze-ü Cü z ngô su ts'ing-e-keh.

·9 T'ao-sing Z-pô-nu, ze-ü Kyi-toh tso ngô pông-siu, teh ngô ts'ing-e-keh Z-da-ku.

·10 T'ao-sing Ô-pi-li ze-ü Kyi-toh z s-lin-keh nying. T'ao-sing Ô-li-to-pu oh-li-keh nying.

·11 T'ao-sing ngô-keh ts'ing-kyün Hyi-lo-t'in. T'ao-sing Nô-gyi-su oh-li ze-ü Cü-keh nying.

·12 T'ao-sing T'u-fi-nô teh T'u-fu-sæh, z ze-ü Cü lao-sing-fi-lih-keh ts-me. T'ao-sing ts'ing-e-keh ts-me Pi-sih, ge ze-ü Cü yiu hyü-to lao-sing-fi-lih.

·13 T'ao-sing Lu-fu ze-ü Cü t'iao-shün-keh, wæ-yiu ge nyiang, ah z ngô-keh nyiang.

·14 T'ao-sing Ô-seng-gyi-t'u, Fæh-leh-kön, Heh-mô, Pæh-lo-pô, Heh-mi, teh ge-he jü-de cong hyüong-di.

·15 T'ao-sing Fi-lo-lo-ku teh Yiu-li-ô, Nyi-li-ô teh ge ts-me, O-ling-pô teh ge-he jü-de cong sing-du.

·16 Ng-he iao ts-zing 'ang o-cü-keh li, jü-de t'ao-sing. Kyi-toh-keh kao-we tu t'ao-sing ng-he.

·17 Ngô ky'ün ng-he, hyüong-di, iao kying-vông feh tsiao ng-he su 'ôh-ku-keh dao-li tso feng-k'e z-kön, 'e nying pæn-tih cü-ts: yüong bi-k'e ge-he.

·18 Keh-yiang-ts nying feh-z voh-z ge-z-keh k'eo-foh; ge-he yüong hwa-nyin ky'iao-nyü shih-wa hong-yiu zing-zih nying-keh sing.

·19 Ng-he i-jing-keh ming-sing tao-c'ü tu hyiao-teh. Su-i ngô yü ng-he kao-hying; tsih-z ngô iao ng-he kao-hying; tsih-z ngô iao ng-he yü 'ang-zin, we ts'ong-ming; yü tsôh-ôh, we lao-zih.

·20 Keh-yü 'o-bing-keh Zông-ti we kw'a peh Sæh-dæn dæh ze ng-he kyiah-'ô. Dæn-nyün ngô-he Cü Yia-su Kyi-toh-keh eng-yü teh ng-he jü-de.

·21 Ngô pông-siu Di-mo-t'a, teh ngô ts'ing-kyün Lu-gyiu, Yia-seng teh Su-si-pô-teh, tu t'ao-sing ng-he.

·22 De pih sia keh-fu sing-keh Teh-tiu, ze-ü Cü t'ao-sing ng-he.

·23 Kô-yiu ah t'ao-sing ng-he; ge z su-zông liu ngô teh kao-we-li cong-nying. Yün-li-keh k'u-vông Yi-læh-tu, teh hyüong-di Kweh-t'u, t'ao-sing ng-he.

·24 Dæn-nyün ngô-he Cü Yia-su Kyi-toh-keh eng-yü teh ng-he cong-nying jü-de. Ô-meng.

·25 Dæn-nyün keh-yü neng-keo kyin-ku ng-he Cü-ts, tsiao ngô-keh foh-ing teh Yia-su Kyi-toh-keh dao-li, ziu-z hyin-c'ih keh ao-miao z-kön, jong-ku-yi-le ing-lao-keh,

·26 yin-ze hyin-c'ih, tsiao keh-yü üong-yün Zông-ti-keh feng-fu, yüong sin-ts-nying-keh shü, djün peh væn-koh nying hao siang-sing i-jing;

·27 dæn-nyün yüong-wa k'ao-djôh Yia-su Kyi-toh, üong-yün kyü peh keh doh-ih-yü ts'ong-ming-keh Zông-ti. Ô-meng.



------
[^2-1]: 應爲：ze-teh。






