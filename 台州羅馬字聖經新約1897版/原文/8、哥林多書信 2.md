
# S-DU PAO-LO SIA PEH KO-LING-TO NYING KEH DI-NYI-FU SHÜ-SING.


## 2 K. 1.

**_1 Pao-lo kông ge lôh-næn z-'eo Zông-ti tsa-sang ön-yü ge, kyiu ge c'ih, peh ge hao ön-yü ziu-næn cü-ts. 12 Ge-keh liang-sing te-tsing ge tsa-sang tso nying, 15 ge zin-deo feh tao Ko-ling-to z yü iao nyün-liang ge._**

·1 VONG Zông-ti ts-i Yia-su Kyi-toh-keh s-du Pao-lo, teh hyüong-di Di-mo-t'a, t'ao-sing ze Ko-ling-to Zông-ti-keh kao-we, teh t'ong Ô-ke-ô cong sing-du:

·2 Dæn-nyün Zông-ti ngô-he T'in-Vu, teh Cü-Yia-su Kyi-toh, s-lôh eng-yü bing-ön peh ng-he.

·3 Coh-tsæn Zông-ti, ngô-he Cü Yia-su Kyi-toh-keh Vu-ts'ing, z z-peh-keh Vu-ts'ing, ih-ts'ih ön-yü-keh Zông-ti;

·4 ngô-he ze ih-ts'ih wæn-næn z-'eo Ge ön-yü ngô-he, peh ngô-he ah hao peh Zông-ti ön-yü ngô-he-keh ön-yü, ön-yü tsao-djôh jü-bin zah-m wæn-næn cü-ts.

·5 Ing-yü Kyi-toh-keh k'u-næn ngô-he kyi-zin ziu-teh-to, k'ao-djôh Kyi-toh, teh-djôh ön-yü ah to.

·6 Ngô-he 'oh-tsia tsao-næn, z bao peh ng-he teh-djôh ön-yü teh-djôh kyiu; peh ng-he hao zing-ne ziu ngô-he su ziu-keh k'u-næn; 'oh-tsia teh-djôh ön-yü, ah z hao peh ng-he teh-djôh ön-yü teh-djôh kyiu.

·7 Ngô-he kyin-sing sô-mông ng-he; hyiao-teh ng-he kyi-zin jü-de tsao-djôh keh k'u-næn, ah pih-ding jü-de teh-djôh keh ön-yü.

·8 Hyüong-di, ngô-he feh iao ng-he feh ming-bah, ngô-he ze Ô-si-ô su ziu-keh wæn-næn, ge-keh si-deo kah-nga li-'e, ti-tông-feh-lao, zing-ts lin sing-ming m sô-mông:

·9 ze ngô-he z-kyi sing-li ts'eng pih iao s, iao peh ngô-he feh k'ao-djôh z-kyi, tsih peh s-nying tse-weh-keh Zông-ti:

·10 Ge z kyiu ngô-he c'ih t'ih li-'e-keh s-fæh, yin-ze yi kyiu ngô-he: ngô-he ah sô-mông Ge 'eo-le ning-gyiu we kyiu ngô-he;

·11 ng-he de ngô-he tao-kao ah-z pông-zu ngô-he; peh ngô-he k'ao hyü-to nying-keh tao-kao teh-djôh eng-s, yü ngô-he-keh eng-s hyü-to nying hao kön-zia Zông-ti.

·12 Ngô-he-keh kao-hying ziu-z, z-keh liang-sing te-tsing, ngô-he yiu Zông-ti-keh tsing-sing teh zing-zih, feh k'ao nyüoh-sing-keh ts'ong-ming, z k'ao Zông-ti-keh eng-yü, ze si-zông tso nying, ze ng-he cong-yiang kah-nga z-t'ih.

·13 Ngô-he sia peh ng-he m-kao bih-yiang, ziu-z ng-he su doh su tsih-ziu shih-wa, ngô ah sô-mông ng-he tao kyiah we tsih-ziu ge:

·14 ziang ng-he yiu-sih yi-kying tsih-ziu ngô-he sön ng-he-keh kao-hying, tao Cü Yia-su-keh nyih-ts ng-he ah sön ngô-he-keh hao-hying.

·15 Yü keh sô-mông, ngô yi-zin siang tao ng-he su-ze le, peh ng-he hao di-nyi t'ao teh-djôh hao-c'ü;

·16 kying-ku ng-he su-ze tao Mô-gyi-teng k'e, jong Mô-gyi-teng tse tao ng-he su-ze le, peh ng-he song ngô tao Yiu-t'a.

·17 Ngô kyi-zin yiu keh i-s, z k'ong-deo feh? wæ-z ngô su wa-sön tso z-kön z tsiao nyüoh-sing wa-sön, peh ngô ih-kyi kông z, ih-kyi kông feh-z?

·18 Zông-ti z zing-zih, ngô-he teh ng-he kông shih-wa m-yiu ih-kyi z, ih-kyi feh-z.

·19 Ing-yü ngô teh Si-læh teh Di-mo-t'a ze ng-he cong-yiang su djün, Zông-ti-keh N-ts Yia-su Kyi-toh, m-yiu ih-kyi z, ih-kyi feh-z, ze-ü Ge tsih-yiu z.

·20 Ing-yü Zông-ti væn-pah-keh ing-hyü, ge-keh z, ge-keh Ô-meng, tu z ze-ü Yia-su Kyi-toh; peh ngô-he hao kyü yüong-wa peh Zông-ti.

·21 Kyin-ku ngô-he teh ng-he jü-de siang-sing Kyi-toh, yi yüong yiu fu ngô-he, ziu-z Zông-ti:

·22 Ge yi yüong ing ing ngô-he, s Sing-Ling ze ngô-he sing-li tso tsih-tsiao.

·23 Ngô gyiu Zông-ti yü ngô ling-weng tso kyin-tsing, ngô feh tao Ko-ling-to z yü kw'ön-shü ng-he.

·24 Feh-z kông ng-he siang-sing-keh sing z voh ngô-he ke-kwön, ngô-he z pông-zu ng-he-keh kao-hying: ing-yü ng-he gyi-lao z k'ao-djôh siang-sing.


## 2 K. 2.

**_1 Ge zao yün-ku feh tao ge su-ze le, 6 ziu feng-fu ge ön-yü kah-gao cü-ts, 10 yü ge nyün-liang kah-gao cü-ts, Pao-lo ah nyün-liang ge, 12 ge zao yün-ku li-k'e Deh-lo-ô tao Mô-gyi-teng k'e, 14 dao-li-keh neng-kön teh dao-dzing._**

·1 Dæn-z ngô z k'ô-ding cü-i feh iao ta iu-zeo tse tao ng-he su-ze le.

·2 Ing-yü ngô ziah peh ng-he iu-zeo, djü ngô peh ge iu-zeo cü-ts ts-nga, kæh-nying peh ngô hwön-hyi?

·3 Ngô zin-deo sia sing peh ng-he, sang-teh ngô le z-'eo ing-ke peh ngô hwön-hyi cü-ts fæn-cün peh ngô iu-zeo: ngô ah siang-sing ng-he cong-nying tu peh ngô-keh kw'a-lôh sön z ng-he-keh kw'a-lôh.

·4 Ngô sia sing peh ng-he z-'eo, sing-li to-siao sing-t'ong iu-zeo, c'ih to-siao ngæn-li; feh-z iao peh ng-he iu-zeo, z iao ng-he hyiao-teh ngô kah-nga e-sih ng-he.

·5 Ziah yiu nying tsông-c'ih iu-zeo, ge fi-tæn peh ngô iu-zeo, ah yiu-ting peh ng-he cong-nying iu-zeo: ngô feh iao ku-yü tsah-væh ge.

·6 Keh-yiang-ts nying bi hyü-to nying tsah-væh yi-kying keo-gao;

·7 su-i ng-he neng-ts nyün-liang ge, ön-yü ge, sang-teh ge iu-zeo t'a-ku iao dzing-lôh.

·8 Su-i ngô ky'ün ng-he yüong hyin-c'ih ng-he e-sih ge-keh bing-kyü.

·9 Ngô yü-ts sia sing, dih-di iao s-s ng-he, feh-ts ng-he k'eng yiang-yiang i-jing feh.

·10 Ng su nyün-liang-keh nying, ngô ah nyün-liang ge: ngô-z su yiu nyün-liang-keh, ah z yü ng-he ze Kyi-toh min-zin nyün-liang ge;

·11 sang-teh 'æn-lôh Sæh-dæn ky'ün-t'ao: ing-yü ge-keh kyi-meo ngô-he feh-z feh hyiao-teh.

·12 Ngô tao Deh-lo-ô k'e djün Kyi-toh foh-ing z-'eo, Cü yiu meng-lu k'e peh ngô,

·13 tsih-z yü p'ong-feh-djôh ngô hyüong-di Di-to, ngô sing-li feh ön: ziu bih-k'e ge-he tao Mô-gyi-teng.

·14 KÖN-ZIA Zông-ti, peh ngô-he ze-ü Kyi-toh zông-zông teh-sing, yi yüong ngô-he hyin-c'ih Kyi-toh-keh ts-sih, ziang hyiang-mi tao-c'ü yiang-k'e.

·15 Ing-yü ngô-he z ze Zông-ti min-zin tso Kyi-toh-keh hyiang-mi, ze teh kyiu cü-ts teh mih-vông cü-ts cong-yiang;

·16 ze keh-pin, z s-keh hyiang-mi, peh ge s; ze i-pin, z weh-keh hyiang-mi, peh ge weh. Keh-sih z-kön kæh-nying neng-keo tæn-tông?

·17 Ngô-he feh ziang keh hyü-to nying, yü li-sih weng-zeh Zông-ti-keh dao-li: z tsiao zing-zih, jong Zông-ti su s-peh ngô-he, ze Zông-ti min-zin ze-ü Kyi-toh kông.


## 2 K. 3.

**_1 Pao-lo kông Ko-ling-to nying z ge-keh tsin-shü, tso bing-kyü ge z s-du, sang-teh kô sin-sang z ts'ing z la-t'in. 6 Bæn leh-fæh teh bæn foh-ing cü-ts pi-ih-pi, 12 kông ge su djün-keh foh-ing yiu weh-ming teh z yiu z ze, leh-fæh tsih hao ding-ze._**

·1 Ngô-he tse ze-teh z kyü-tsin z feh? Ngô-he ziang yiu-sih nying, iao nying-keh tsin-shü peh ng-he, 'oh-tsia iao ng-he tsin-shü peh bih-ke feh?

·2 Ng-he ziu-z ngô-keh tsin-shü, sia ze ngô-he sing-li, z cong-nying tu hyiao-teh, tu ze-teh doh;

·3 ng-he ming-ming z Kyi-toh-keh shü-sing, c'ih-ü ngô-keh pih-tsih. Feh-z yüong moh sia, z yüong weh Zông-ti-keh Ling; feh-z ze zih-pe, z ze sing-li-keh nyüoh-pe.

·4 Ngô-he k'ao-djôh Kyi-toh neng-keo z-t'ih siang-sing Zông-ti:

·5 bing-fi z-kyi neng-keo ts'eng-c'ih zah-m, hao sön c'ih-ü z-kyi: ngô-he su neng-keo, tu c'ih-ü Zông-ti:

·6 z Ge s-peh ngô-he neng-keo tso sing-iah-keh bæn-z-nying; feh-z yüong li-su, z yüong ling-ky'i: ing-yü li-su we peh nying s, ling-ky'i we peh nying weh.

·7 Ziah-z bæn peh nying s, k'eh ze zih-pe-zông-keh z-ngæn, yiu t'ih yüong-wa, peh Yi-seh-lih nying yü Mo-si min-lin dzæn-z-keh yüong-wa feh neng ts'ing-ting mông ge-keh min-lin;

·8 'o-hyüông bæn Sing-Ling z-kön ky'i feh kah-nga yiu yüong-wa?

·9 Bæn ding-ze z-kön kyi-zin yiu yüong-wa, bæn kong-nyi z-kön z-zin yiu kah-nga do-keh yüong-wa.

·10 Yü keh kah-nga do-keh yüong-wa, zin-deo yiu yüong-wa-keh sön-feh-teh yiu yüong-wa.

·11 Wæ-yiu keh dzæn-z ze-teh zông-ts'ia yiu yüong-wa, keh dziang-z ze-teh ky'i feh kah-nga yiu yüong-wa?

·12 Ngô-he kyi-zin yiu keh-yiang-ts sô-mông, su-i fông-tæn kông,

·13 feh ziang Mo-si, do ih-kw'e siu-p'ô tsô z-kyi min-lin, peh keh dzæn-z ze-teh, Yi-seh-lih nying feh neng mông ge-keh kyih-gyüoh:

·14 dæn-z ge-he sing z ngang: dzih tao yin-ze doh gyiu-iah shü z-'eo keh-kw'e siu-p'ô wæ ze-teh, vong ky'iao-gao; keh siu-p'ô ze-ü Kyi-toh fi-gao.

·15 Dæn-z tao kying-nying, doh Mo-si-keh shü z-'eo, siu-p'ô wæ tsô ze ge-he sing-li.

·16 Teng-tao ge-he kyü-voh Cü, keh siu-p'ô ziu do-gao.

·17 Cü ziu-z keh Ling: Cü-keh Ling su ze-teh su-ze, nying ziu z yiu z ze.

·18 Tsih-z ngô-he cong-nying, min-lin-keh siu-p'ô yi-kying ky'iao-gao, ziang ze kying-li tsiao-djôh Cü-keh yüong-wa, tu pin-tso Ge-keh ying-ziang, yüong-wa kô-zông yüong-wa, ziang k'ao-djôh Cü-keh Sing-Ling.


## 2 K. 4.

**_Pao-lo yüong zing-tsih djün dao-li, 7 yü foh-ing su ziu-keh k'u-næn z 'eh-le yüong-wa Zông-ti-keh neng-kön, 12 peh ge-he yiu hao-c'ü, 16 peh Pao-lo yiu üong-yün-keh yüong-wa._**

·1 Su-i ngô-he, kyi-zin mong Cü e-lin teh-djôh keh bæn-z-keh tsih-veng, ih-ting feh hyih-lih:

·2 z yi-kying tön-wön s-'ô tao-me z-kön, feh tseo kæn-tsô-keh lu, ah feh weng-zeh Zông-ti-keh dao-li; z ze Zông-ti min-zin ming-ming hyin-c'ih tsing dao-li te-djôh cong-nying-keh liang-sing.

·3 Ngô-he-keh foh-ing ziah yiu tsô-ke, tsih ze-ü mih-vông cü-ts tsô-ke:

·4 ziu-z, keh si-zông-keh zông-ti mi-lao feh siang-sing cü-ts-keh ling-sing: sang-teh yiu Zông-ti væn-ts-keh Kyi-toh, Ge yüong-wa-keh foh-ing su fæh-c'ih-keh liang-kwông tsiao-djôh ge-he.

·5 Ing-yü ngô-he djün-dao, feh-z kông z-kyi, z kông Kyi-toh Yia-su tso Cü, z-kyi yü Yia-su tso ng-keh nu-boh.

·6 Ing-yü jong-zin feng-fu liang-kwông jong heh-ön t'eo-c'ih-keh Zông-ti, z Ge ze ngô-he sing-li t'eo-c'ih liang-kwông; peh Zông-ti-keh yüong-wa ze-ü Yia-su Kyi-toh min-lin, keh ts-sih-keh liang-kwông tsiao-djôh ngô-he.

·7 DÆN-Z ngô-he yiu keh pao-pe k'ông ze nyi-kwön-li, peh keh kah-nga do neng-kön hao sön z Zông-ti-ke, feh-z c'ih-ü ngô-he:

·8 ngô-he yiang-yiang z-kön yiu wæn-næn, tsih-z vong pih-tao; tsông-tao m-fæh, tsih-z feh z m sô-mông;

·9 bi pih-næn, wæ vong tön-gao; bi tang-tao, wæ vong djü-mih;

·10 Cü Yia-su-keh s-fæh ngô-he z-k'eh gwæn ze z-kyi sing-zông, peh Yia-su-keh weh ah hyin-c'ih ze ngô-he sing-zông.

·11 Ing-yü ngô-he weh cü-ts, yü Yia-su z-k'eh peh s gwæn-tseo, peh Yia-su-keh weh hao hyin-c'ih ze ngô-he iao s-keh nyüoh-sing-li.

·12 Su-i, s z fæh-dong ze ngô-he li-min; weh ze ng-he li-min.

·13 Ngô-he kyi-zin yiu tso-yiang siang-sing-keh ling, ziang Sing-shü kông, “Ngô yü siang-sing ziu kông shih-wa;”[S.116.10.] ngô-he ah-z siang-sing, su-i kông:

·14 ing-yü hyiao-teh peh Cü Yia-su weh-cün-le-keh Zông-ti tsiang-le ah we peh ngô-he teh Yia-su jü-de weh-cün-le.

·15 Ing-yü væn-pah z-kön z yü ng-keh hao-c'ü; peh eng-yü yü hyü-to nying to-ky'i-le, ziu kah-nga kön-zia kyü yüong-wa peh Zông-ti.

·16  Su-i ngô-he feh hyih-lih; ngô-he nga-min kyi-sing shü-tsih se-ba, ngô-he li-min-keh ling-sing nyih-kô-nyih sing-ky'i-le.

·17 Ing-yü ngô-he su ziu ting dzæn-z ting ky'ing-keh k'u-næn, we yü ngô-he zing-ziu kah-nga üong-yün ting djong-keh yüong-wa:

·18 ngô-he feh-z liu-sing mông-teh-djôh, tsih liu-sing mông-feh-djôh: ing-yü mông-teh-djôh z dzæn-z, dæn-z mông-feh-djôh z üong-yün.


## 2 K. 5.

**_1 Yü Pao-lo yiu tsæh-zih-keh sô-mông we teh-djôh fe wa-keh kyi-sing, 9 yü keh sô-mông teh sing-p'ön z-kön ts'ih-sing wa-sön zeng hao liang-sing, 12 feh-z iao z-kyi la-t'in, 14 dæn-z yü ge yi-kying teh-djôh üong-yün weh-ming, iao tso sing zao-c'ih-le-keh nying, 18 ge yüong 'o-hao-keh dao-li ky'ün nying teh Zông-ti 'o-hao._**

·1 Ing-yü ngô-he hyiao-teh, ngô-he joh-ü di-keh tsiang-bong oh ziah wa-gao, ngô-he yiu Zông-ti su ky'i, feh-z nying siu su ky'i-keh oh, z üong-yün, ze t'in-zông.

·2 Ngô-he wæ ze keh tsiang-bong-li t'æn-ky'i, siang c'ih-ü t'in-keh oh peh ngô-he tông i-zông tsiah:

·3 ngô-he kyi-zin tsiah-ky'i, ziu fe c'ih-sing-lu-t'i.

·4 Ing-yü ngô-he djü ze keh tsiang-bong-li cü-ts tæn djong-tæn t'æn-ky'i; feh-z iao t'eh-gao keh tsiang-bong, z iao tsiah keh oh, peh s bi weh-ming t'eng-ky'üoh.

·5 Zing-ziu ngô-he teh-djôh keh foh-ky'i, ziu-z Zông-ti; Ge yi-kying s-peh ngô-he Sing-Ling tso tsih-tsiao.

·6 Su-i ngô-he sing z-k'eh fông-tæn, yi hyiao-teh wæ djü ze kyi-sing li-min z teh Cü li-k'e:

·7 (ing-yü ngô-he tso nying z ze-ü siang-sing, feh ze-ü mông-djôh);

·8 ngô fông-tæn, ah pô-feh-teh li-k'e kyi-sing, teh Cü jü-de djü.

·9 Su-i feh-leng ze-teh li-k'e, ts'ih-sing wa-sön peh Cü cong-i.

·10 Ing-yü ngô-he tu pih iao gyi ze Kyi-toh fæh-dông-zin, peh kôh-nying, tsiao ge-z sing-zông su tso-ku z-kön, feh-leng zin ôh, hao teh-djôh pao-ing.

·11 Su-i ngô-he kyi-zin hyiao-teh Cü-keh yü-nyin, ziu ky'ün nying, ngô-he yi-kying hyin-ming ze Zông-ti min-zin; ngô ah sô-mông hyin-ming ze ng-he sing-li.

·12 Ngô-he feh tse z kyü-tsin z peh ng-he, tæn peh ng-he hao yü ngô-he la-t'in-keh zing-yiu, we-teh nga-min la-t'in, feh-z sing-li la-t'in cü-ts.

·13 Ngô-he ziah fæh-gyüong, z yü Zông-ti; ziah kying-zing, z yü ng-he.

·14 Z kyi-toh-keh e-sih-sing kyih-dong ngô-he; ing-yü ngô-he ts'eng, Ziah ih-ke Nying yü cong-nying s, su-i cong-nying yi-kying s-ku,

·15 ping-ts'ia Ge yü cong-nying s; peh weh cü-ts feh yü z-kyi weh, z yü keh-yü de ge s de ge tse weh-cün-le-keh Cü weh.

·16 Su-i ngô-he yi-'eo feh tsiao nyüoh-sing sih-teh nying: ziu-z jong-zin tsiao nyüoh-sing sih-teh Kyi-toh, yin-ze feh tse z-t'ih sih-teh Ge.

·17 Su-i væn-pah ze-ü Kyi-toh z tso sing zao-c'ih-le-keh nying: gyiu z-kön yi-kying ku-k'e; yiang-yiang tu pin-tso ts'oh-sing.

·18 Wæ-yiu yiang-yiang tu c'ih-ü Zông-ti, Ge t'ôh Yia-su Kyi-toh peh ngô-he teh Ge-z 'o-hao, yi s-peh ngô-he keh bæn-z-keh tsih-veng, djün 'o-hao-keh dao-li;

·19 ziu-z, Zông-ti ze-ü Kyi-toh peh si-zông teh Ge-z 'o-hao, feh peh ge-he-keh ze-ky'in sön tao ge-he sing-zông; yi kao-fu ngô-he keh 'o-hao-keh dao-li.

·20 Su-i ngô-he de Kyi-toh tso ky'ing-ts'a, ziang Zông-ti yüong ngô-he ky'ün nying: ngô-he de Kyi-toh gyiu-k'eng ng teh Zông-ti 'o-hao.

·21 Ing-yü keh-yü jong-le feh sih ze-ôh Cü-ts, Zông-ti yi-kying peh Ge de ngô-he tông tso ze-ôh; peh ngô-he ze-ü Ge hao tông tso Zông-ti-keh kong-nyi.


## 2 K. 6.

**_1 Yüong ge-keh ky'ün-hwa teh hao 'ang-yü hyin-c'ih ge z cong-sing-keh bæn-z-nying, yü foh-ing zing-ne tæn-tông hyü-to wæn-næn teh tao-me z-kön, 10 yü ge sing z fông kw'ön ge fông-tæn teh ge-he kông, 13 ge ah sô-mông ge-he-keh sing we fông-kw'ön pao-wæn ge, 14 yü ge-he z Zông-ti-keh din, Pao-lo ky'ün ge-he li-yün pa ngeo-ziang cü-ts._**

·1 Sn-i[^6-1], ngô-he tso Ge pông-siu, ky'ün ng-he hyiao bah-bah ziu Zông-ti-keh eng-yü,

·2 ing-yü (Ge kông, “K'o-i siu-liu z-'eo Ngô t'ing Ng, teh kyiu nyih-ts Ngô pông-zu Ng:”[Y.49.8.] Yin-ze z siu-liu z-'eo; kying-nying z teh kyiu nyih-ts.)

·3 Ngô-he feh tsông-c'ih pæn-tih z-kön, sang-teh keh bæn-z-keh tsih-veng bi nying p'i-bing;

·4 ih-ts'ih su tso z te-tsing z-kyi z Zông-ti-keh bæn-z-nying, ziu-z ting zing-ne, yiu wæn-næn, ky'üih-væh, kw'eng-k'u,

·5 dzæn-tang, lôh-kæn, ts'ao-lön, lao-loh, feh kw'eng, feh ky'üoh;

·6 ts'ing-kyih, ts-sih, ne-sing, z-e, Sing-Ling-keh kön-hwa, tsing-sing-keh zing-e,

·7 tsing-zih-keh dao-li, Zông-ti-keh neng-kön; kong-nyi-keh kyüing-ky'i pao-wu liang-pin;

·8 feh-leng yiu t'i-min, m t'i-min; feh-leng ming-sing t'eng, ming-sing hao; ziang hong p'in, yi z tsing-sing;

·9 ziang m nying hyiao-teh, yi z cong-nying nying-teh; ziang iao s, waæ we weh; ziang bi tsah-væh, yi vong tsông-s;

·10 ziang iu-zeo, yi zông-zông kao-hying; ziang gyüong-k'u, yi we peh hyü-to nying fu-coh; ziang ih-yiang tu m-yiu, yi z yiang-yiang tu yiu.

·11 KO-LING-TO nying, ngô-he k'e k'eo teh ng-he kông, ngô-he sing fông-kw'ön.

·12 Ng-he feh-z yü ngô-he 'æh-tsæh, z ng-he z-kyi sing-li 'æh-tsæh.

·13 Ngô z ziang teh z-keh n-nô kông, Ng-he sing yüong fông-kw'ön, pao-wæn ngô.

·14 Hyiao teh feh siang-sing cü-ts kyih-bön: ing-yü kong-nyi teh fi-li yiu zah-m kao-yih? Liang-kwông teh heh-ön yiu zah-m siang-dong?

·15 Kyi-toh teh Pi-lih yiu zah-m siang-'eh? Siang-sing teh feh siang-sing yiu zah-m siang-kön?

·16 Zông-ti-keh din teh ngeo-ziang yiu zah-m siang-dong? ing-yü ng-he z keh-yü weh Zông-ti-keh din; ziang Zông-ti su kông, “Ngô we djü ze ge-he li-min, we tseo ze ge-he cong-yiang; Ngô we tso ge-he-keh Zông-ti, ge-he we tso Ngô-keh pah-sing.”[Lv.26.11,12.]

·17 Su-i (Cü kông) “Ng-he iao jong ge-he cong-yiang c'ih-le, li-yün ge, hyiao bang-djôh we-u-keh meh-z, Ngô ziu we siu-liu ng-he,”[Y.52.11.]

·18 “Ngô we tso ng-he-keh Vu-ts'ing, ng-he we tso Ngô-keh n-nô:”keh z jün-neng-keh Cü su kông.


## 2 K. 7.

**_1 Pao-lo ky'ün ge-he ts'ing-kyih tso nying, 2 yi e-sih ge ziang ge e-sih ge-he. 3 Yü Di-to cün-le ta hao sing-sih, Pao-lo teh-djôh ön-yü, 13 ge-he teh Di-to siang-e yi i-jing._**

·1 Su-i, ts'ing-e-keh hyüong-di, ngô-he kyi-zin yiu keh-sih ing-hyü, iao si kön-zing z-kyi nyüoh-sing teh ling-sing ih-ts'ih-keh we-u; p'ô-gyü Zông-ti, tso wön-jün ts'ing-kyih z-kön.

·2 Ng-he yüong siu-liu ngô-he; ngô-he m-yiu we-ky'üoh nying, m-yiu ta-li nying, vong sah-tsô nying.

·3 Ngô kông keh shih-wa, feh-z tsah-væh ng-he: ing-yü ngô yi-kying kông-ku, ng-he z-zông ze ngô sing-li zing-nyün dong-s dong-weh.

·4 Ngô teh ng-he kông shih-wa z fông-fæn, ngô yü ng-he kah-nga la-t'in: ngô-he ih-ts'ih wæn-næn ts-cong ngô z mön-sing ön-yü, kah-nga kw'a-lôh.

·5 Ngô-he tao Mô-gyi-teng z-'eo, nyüoh-sing feh ön; deo-ky'ün yiu wæn-næn; nga-min yiu tsang-teo, li-min yiu p'ô-gyü.

·6 Dæn-z ön-yü ky'in-hyü cü-ts-keh Zông-ti peh ngô-he yü Di-to le teh-djôh ön-yü:

·7 ah fi-tæn yü ge le, yi yü ge jong ng-he su teh-djôh-keh ön-yü, ge peh ng-he s-ts'eng ngô-keh sing, ng-he-keh sing-t'ong, ng-he yü ngô su zeng-keh nyih-sing, tu t'ong-ts ngô-he; su-i ngô kah-nga kao-hying.

·8 Ngô zin-deo sia sing peh ng-he iu-zeo, shü-tsih ao-hwe, yin-ze feh ao-hwe; ing-yü ngô mông keh-fu sing z peh ng-he iu-zeo, tsih-z dzæn-z.

·9 Ngô yin-ze kao-hying; bing-fi yü ng-he iu-zeo, z yü ng-he iu-zeo tao hwe-ke-keh di-bu: ng-he-keh iu-zeo z joh-ü Zông-ti, peh ng-he jong ngô-he siu-li feh ziu 'e.

·10 Joh-ü Zông-ti-keh iu-zeo we sang-c'ih teh kyiu-keh hwe-ke, feh yüong tse ao-hwe: ziah si-zông-keh iu-zeo, we tsông-c'ih s.

·11 Hao mông, ng-he joh-ü Zông-ti-keh iu-zeo peh ng zao ing-gying, zao feng-p'eo, zao ün-'eng,  zao p'ô-gyü, zao s-ts'eng, zao nyih-sing, tsa tsah-væh! I yiang-yiang mông-le, keh z-kön ng-he yi-kying piao-ming z-kyi z ts'ing-kyih.

·12 Su-i, ngô zin-deo sia sing peh ng-he, feh-z yü keh we-ky'üoh nying cü-ts, ah feh-z yü keh bi ge we-ky'üoh cü-ts, tsih iao ngô yü ng-he ing-gying-keh sing ze Zông-ti min-zin hyin-c'ih peh ng-he.

·13 Su-i ngô-he yü ng-he-keh ön-yü teh-djôh ön-yü, ping-ts'ia yü Di-to-keh kao-hying kah-nga kao-hying, ing-yü ng-he cong-nying ön-yü Di-to-keh sing.

·14 Ngô yü ng-he ze Di-to min-zin la-t'in-ku, yin-ze m-kao 'ôh-nying-siang; ziang ngô-ho zin-deo teh ng-he su kông tu z tsing wa, ngô-he ze Di-to min-zin su la-t'in ah z feh dzæn.

·15 Ping-ts'ia ge ts'eng-tao ng-he cong-nying i-jing-keh sing, z tsa yüong p'ô-gyü gæh-gæh-teo tsih-ziu ge, su-i ge kah-nga e-sih ng-he.

·16 Ngô væn-pah z-kön yü ng-he z fông-tæn, su-i kao-hying.


## 2 K. 8.

**_1 Pao-lo kông Mô-gyi-teng kao-yiu tsa-sang tsiu-tsi hao kyih-dong ge-he tsiu-tsi Yia-lu-sæh-lang bing-gyüong-keh sing-du, 7 ts'ing-tsæn ge yi ky'ün ge tsiu-tsi, 9 Yia-su-keh pông-yiang, 14 iao tsiao kong-bing tsiu-tsi: 16 ts'ing-tsæn Di-to teh keh-yü teh ge jü-de k'e-keh hyüong-di._**

·1 HYÜONG-DI, ngô-he t'ong-ts ng-he Zông-ti su s-peh Mo-gyi-teng cong kao-we-keh eng-yü;

·2 ge-he bi wæn-næn ziu s-lin z-'eo wæ we kah-nga kao-hying, gyüong tao gyih-deo wæ we kah-nga tsiu-tsi.

·3 Ngô te-tsing ge-z-keh sing-nyün, fi-tæn tsiao ge lih-liang, wæ ku-yü lih-liang;

·4 ts'ih-sing gyiu-k'eng ngô-he tsih-ziu ge-keh kyün-'ông, teh kyüong-ing sing-du z-kön jü-de yiu-veng:

·5 ge feh-z tsiao ngô-he su sô-mông, z i Zông-ti ts-i sin hyin-zông ge-z peh Cü yi peh ngô-he.

·6 Su-i ngô-he ky'ün Di-to, kyi-zin ky'i-siu tso keh tsiu-tsi z-kön ze ng-he cong-yiang, tsong iao tso ge zing-kong.

·7 Yin-ze ng-he kyi-zin yiang-yiang tu fu-coh, yiu siang-sing, yiu k'eo-ze, yiu ts-sih, yiu ih-ts'ih-keh nyih-sing, teh ts'ing-e ngô-he-keh sing, ah ing-ke kwông-'ang keh tsiu-tsi.

·8 Ngô kông keh shih-wa, feh-z feng-fu ng-he, z tsia bih-nying-keh ing-gying s-s ng-he zing-e-keh zing-zih.

·9 Ing-yü ng-he hyiao-teh ngô-he Cü Yia-su Kyi-toh-keh eng-yü, Ge peng-le z fu-coh, yü ng-he tso gyüong-nying, peh ng-he yü Ge-keh bing-gyüong hao teh-djôh fu-voh.

·10 Kông-tao keh z-kön teh ng-he kông ngô-keh i-s: keh z yü ng-he yiu hao-c'ü, ing-yü ng-he gyiu-nyin fi-tæn tso-ky'i, ah z z-kyi sing-nyün.

·11 Yin-ze ing-ke tso ge zing-kong; ng-he kyi-zin yiu keh sing-nyün, ziu hao tsiao ng su yiu tso zing-kong.

·12 Ing-yü ih-ke nying yiu zing-nyün-keh sing Zông-ti z cong-i, z tsiao ge su yiu, feh-z tsiao ge m-yiu.

·13 Bing-fi iao kw'ön-de bih-nying, næn-yü ng-he:

·14 tsih iao kong-bing; yin-ze peh ng-he-keh yiu-yü pu ge-he ky'üih-siao, peh ge-he-keh yiu-yü yi hao pu ng-he ky'üih-siao; keh ziu-z kong-bing:

·15 ziang yiu sia-lôh, “Siu-tsing to cü-ts m-yiu dzing; siu-tsing siao cü-ts m-yiu ky'üih.”[C.16.18.]

·16 Kön-zia Zông-ti peh Di-to we ts'ih-sing ku-djôh ng-he teh ngô ih-yiang.

·17 Ge t'ing ngô ky'ün, ping-ts'ia ge-z ts'ih-sing ts'eng ng-he, sing-nyün tao ng-he su-ze k'e.

·18 Ngô-he ah ts'a keh-yü hyüong-di teh Di-to jü-de k'e; ge yü djün foh-ing bi cong kao-we ts'ing-tsæn;

·19 fi-tæn z-t'ih, ah z cong kao-we su kæn-shün hao teh ngô-he jü-de k'e, ta keh kyün-'ông, ziu-z ngô-he su bæn, hao hyin-c'ih Cü-keh yüong-wa, ah hao te-tsing ng-he zing-nyün-keh sing:

·20 ngô-he ts'a ge, sang-teh bih-nying yü ngô-he su ziu-keh hyü-to kyün-'ông hyü-pông ngô-he:

·21 ngô-he liu-sing 'ang-zin, fi-tæn ze Cü min-zin, ah ze cong-nying min-zin.

·22 Yi ts'a ngô-he hyüong-di teh ge-he jü-de k'e, ge-keh nyih-sing ngô-he yiu hyü-to z-kön hyü-to t'ao-su yi-kying s-lin-ku; yin-ze yü toh-zih siang-sing ng-he, kah-nga nyih-sing.

·23 Ziah kông-tao Di-to, ge z ngô-keh ho-kyi siang-pông ngô tso ng-he z-kön cü-ts; ziah kông-tao keh-sih hyüong-di, z kao-we-keh ts'a-s, Kyi-toh-keh yüong-wa.

·24 Su-i yüong hyin-c'ih ng-he-keh zing-e teh ngô-he ts'ing-tsæn ng-he-keh bing-kyü peh ge-he mông; ping-ts'ia ze cong kao-we min-zin hyin ge c'ih-le.


## 2 K. 9.

**_1 Pao-lo ts'a hyüong-di tao ge su-ze yü iao ge yü-sin bi-bæn hao. 6 Yüong pi-fông kyih-dong ge to-ting tsiu-tsi, 10 ing-yü Zông-ti we kô-ts'eo peh ge, 13 ge-he yi hao kyü yüong-wa peh Zông-ti._**

·1 Kông-tao tsiu-tsi sing-du-keh kyün-'ông, ngô feh yüong sia sing:

·2 ing-yü ngô hyiao-teh ng-he sing-nyün, ah peh ng-he-keh sing-nyün ze Mô-gyi-teng nying min-zin la-t'in, kông Ô-ke-ô gyiu-nyin yi-kying bi-bæn hao; ping-ts'ia ng-he-keh nyih-sing z kyih-dong hyü-to nying.

·3 Dæn-z ngô ts'a hyüong-di le, iao ng-he tsiao ngô shih-wa yü-sin bi-bæn hao; min-teh ngô-he yü ng la-t'in-keh shih-wa feh sön-su:

·4 sang-teh Mô-gyi-teng nying teh ngô jü-de le, mông-djôh ng-he vong bi-bæn hao, ngô-he (feh yüong kông ng-he) yü keh tsæh-zih la-t'in iao tao-me.

·5 Su-i ngô ts'eng pih iao ts'ing hyüong-di sin tao ng-he su-ze le, peh ng-he tsao-yi su kông-keh kyün-'ông yü-sin bi coh; peh keh kyün-'ông yü-bi hao, we c'ih-ü sing-nyün, feh-z c'ih-ü min-gyiang.

·6 Ngô kông, Cong-lôh siao cü-ts, siu-zing ah siao; cong-lôh to cü-ts, siu-zing ah to.

·7 Kôh-nying tsiao z-keh sing-nyün; feh-k'o feh-sô-teh, feh-k'o min-gyiang: ing-yü sing-nyün do-c'ih cü-ts z Zông-ti su e-sih.

·8 Zông-ti neng-keo yüong ih-ts'ih-keh eng-yü 'eo-'eo s-peh ng-he, peh ng-he væn-pah z-kön z-zông mön-coh, hao kwông-'ang ih-ts'ih zin-z:

·9 ziang yiu sia-lôh, “Ge sæn-k'e ze-veh, ge tsiu-tsi gyüong-nying; ge-keh kong-nyi üong-yün ze-teh.”[S.112.9.]

·10 “S cong-ts peh tsæh-cong cü-ts, s k'eo-liang peh nying ky'üoh,”[Y.55.10.] Ge we kah-nga kô-ts'eo ng-he-keh cong-ts, yi peh ng-he kong-nyi-keh siu-zing kah-nga meo-zing:

·11 peh ng-he yiang-yiang fu-coh hao kwông-'ang hao-z; peh nying yü ngô-he hao fæh-c'ih kön-zia Zông-ti-keh sing.

·12 Ing-yü bæn keh kyün-'ông z-kön fi-tæn pu sing-du-keh ky'üih-siao, ahh we peh hyü-to nying kön-zia Zông-ti;

·13 ge-he peh keh kyün-'ông sön bing-kyü, mông-djôh ng-he zeng i-jing-keh sing tsiao-nying Kyi-toh-keh foh-ing, yi kwông-'ang tsiu-tsi ge-he teh cong-nying, ziu kyü yüong-wa peh Zông-ti;

·14 ge-he yü Zông-ti su s-peh ng-he kah-nga do-keh eng-yü, we s-ts'eng ng-he, de ng-he tao-kao.

·15 Kön-zia Zông-ti yü Ge kông-feh-zing-keh eng-s.


## 2 K. 10.

**_1 Yü yiu nying kông Pao-lo z nyün-ziah-keh nying, ge kông, ge yiu gyün-ping, ge su djün-keh dao-li yiu neng-kön, 7 t'ong-ts ge-he, shü-tsih ge-he kông, Ge-keh shü-sing z li-'e, ge-z ih-tao, ge-he ziah feh ke-ku, ge te-min ah we li-'e, 12 p'i-bing ge-he, yü ge vu-yün-vu-ku la-t'in,_**

·1 NGÔ Pao-lo yüong Kyi-toh-keh weng-ziu 'o-ky'i ky'ün ng-he; ngô teh ng-he te-min z-'eo z ky'in-hyü, bih-k'e z-'eo yü ng-he fông-tæn;

·2 yin-ze gyiu-k'eng ng-he hyiao peh ngô-he le z-'eo fông-tæn kông ng-he, ziang ngô wa-sön iao fông-tæn kông kyi-ke nying, ziu-z sön ngô-he z i nyüoh-sing tso cü-ts.

·3 Ngô-he shü-tsih ze-ü nyüoh-sing tso nying, feh-z i nyüoh-sing kao-tsin.

·4 (Ing-yü ngô-he kao-tsin-keh kyüing-ky'i feh-z joh-ü nyüoh-sing, z yiu Zông-ti-keh neng-kön hao tang-p'o zing-dz);

·5 yi p'o-gao hyü-tô-keh nyi-leng, teh ih-ts'ih iao yü-nyih Zông-ti tsing dao-li-keh kyiao-ngao sing, yi siu-voh ih-ts'ih-keh sing-i i-jing Kyi-toh:

·6 yi-kying yü-bi teng ng-he jün-jün i-jing, ziu we bæn ih-ts'ih feh i-jing cü-ts.

·7 Ng-he tæn mông nga-min feh? Ziah yiu nying z sön z Kyi-toh-keh nying, ge-z sing-li ing-ke tse s-ts'eng, ziang ge z Kyi-toh-keh nying, ngô-he ah z Kyi-toh-keh nying.

·8 (Cü s-peh ngô-he-keh gyün-ping feh-z iao ba-wa ng-he, z iao zing-ziu ng-he), ngô ziu-z yü keh gyün-ping kah-nga la-t'in, ah fe 'ôh-nying-siang:

·9 dæn-z ngô t'ih kông sang-teh peh nying ts'eng ngô sia sing hôh ng-he.

·10 Ing-yü yiu-sih kông, Ge shü-sing z li-'e; ge te-min p'ong-djôh, sing-t'i z nyün-ziah, shih-wa z pi-zin.

·11 Keh-yiang-ts nying ing-ke ts'eng ts-si, ngô-he li-k'e z-'eo sia sing tsa kông, te-min z-'eo ah pih-ding tsa tso.

·12 Yiu-sih nying z-kyi la-t'in, ngô-he m-tæn teh ge tso-de, teh ge pi-kao: ge-he z liang-dôh z-kyi, pi-kao z-kyi, z feh ts'ong-ming.

·13 Dæn-z ngô-he feh iao peh i-nga z-kön la-t'in, z tsiao Zông-ti su s-peh ngô-he-keh feng-ts'eng, neng-keo liang-tao ng-he su-ze.

·14 Bing-fi ngô-he-keh feng-ts'eng liang ng-he feh tao, z yi-kying ku-veng: ing-yü ngô-he djün Kyi-toh-keh foh-ing yi-kying tao ng-he su-ze:

·15 ah feh-z tsiang bih-ke-keh lao-loh peh i-nga z-kön la-t'in; tæn sô-mông ng-he sing-teh to-ky'i, ngô-he-keh di-bu we tsiao ngô-he-keh feng-ts'eng ze-ü ng-he yüih-fæh do-ky'i,

·16 hao djün foh-ing tao yün-jü ng-he-keh di-fông, ah feh tsin bih-nying-keh feng-ts'eng, peh ge zing-kong z-kön la-t'in.

·17 “La-t'in cü-ts, ing-ke ze-ü Cü la-t'in.”[Yl.9.24.]

·18 Ing-yü feh-z z kông z hao cü-ts hao sön-su, Cü kông ge hao-keh hao sön-su.


## 2 K. 11.

**_1 Yü Ko-ling-to nying mông kô sin-ts-nying do-jü ge, Pao-lo z m-fæh, tsih hao ts'ing-tsæn z-kyi, ing-yü ge z nyih-sing s-ts'eng ge-he, 5 ge feh-z ze ting do s-du ts-'ô, 7 ge bah-bah[^11-0] djün foh-ing peh ge-he, 13 kô-mao s-du cü-ts m-yiu ih-yiang hao-jü ge, 23 bæn Kyi-toh z-kön teh yü foh-ing ziu kôh-yiang k'u-næn pi kô s-du kah-nga hao._**

·1 Dæn-nyün ng-he kw'ön-shü ngô-keh nge-beng: tsong yüong kw'ön-shü ngô.

·2 Ing-yü ngô joh-ü Zông-ti-keh nyih-sing s-ts'eng ng-he: ngô yi-kying p'ing-ding ng-he peh ih-ke dziang-fu, iao peh ng-he ziang kyih-zing-keh do-nyiang hyin peh Kyi-toh.

·3 Yin-ze ngô hôh-iao ng-he sing pin-gao, feh neng zing-sing hyiang-djôh Kyi-toh, ziang zin-deo-keh zô yüong ge-keh kyü-kyi mi-'oh 'Ô-wa.

·4 Ziah-z keh tseo-le cü-ts ling-nga djün ih-ke Yia-su z ngô-he vong djün-ku, 'oh-tsia ng-he tsih-ziu bih-ke Sing-Ling z ng-he vong tsih-ziu-ku, 'oh-tsia ng-he teh-djôh-ku, ng-he ing-ke kw'ön-shü ge.

·5 Ngô-z s-ts'eng ziu-z keh-sin ting do s-du ngô ah feh ze ge ts-'ô.

·6 Ngô shih-wa shü-tsih ts'u-mæn, ts-sih feh-z; z ngô-he ih-ts'ih z-kön tu hyin-c'ih ze ng-he cong-yiang.

·7 Ngô bah-bah djün Zông-ti-keh foh-ing peh ng-he, z-kyi sing-nyün ti-vi peh ng-he hao nang-zông; keh-t'ih sön væn-ze feh?

·8 Ngô we-ky'üoh bih-ke kao-we, do ge-keh fi-yüong bæn ng-keh z-kön;

·9 ze ng-he su-ze yiu ky'üih-væh z-'eo, ah vong lin-le kæh-nying; ing-yü jong Mô-gyi-teng le-keh hyüong-di, mi-pu ngô-keh ky'üih-siao; ngô væn-pah z-kön kying-vông feh lin-le ng-he; yi-'eo ah fe lin-le ng-he.

·10 Ngô ze-ü Kyi-toh-keh zing-zih kông, keh la-t'in ze t'ong Ô-ke-ô m-nying hao tsu-lao.

·11 Tsa-sang? yü ngô feh e-sih ng-he feh? Zông-ti hyiao-teh.

·12 Ngô su tso, ning-gyiu we t'ih tso, peh keh-sih iao zing kyi-we cü-ts ngô we dön-jih ge-keh kyi-we; peh ge-he su la-t'in-keh su-ze ah tsih-yiu teh ngô-he ih-yiang.

·13 Keh-tông nying ziu-z kô s-du, tso z-kön z kæn-tsô, kô-mao Kyi-toh-keh s-du.

·14 Keh ah feh sön hyi-gyi; ing-yü Sæh-dæn z-kyi ah z kô-mao kwông-ming-keh t'in-s.

·15 Su-i ge-keh ts'a-s ziah kô-mao kong-nyi-keh ts'a-s, ah m-kao hyi-gyi: ge-he-keh 'ang-yü tsa-sang, tao-kyiah ah z tsa-sang.

·16 Ngô yi kông, M-nying hao sön ngô nge-beng; ziah-z sön ngô nge-beng yüong tsih-ziu ngô, ziang tsih-ziu nge-beng cü-ts, peh ngô ah yiu ting hao la-t'in.

·17 Ngô yin-ze su kông, feh-z tsiao Cü kông, z ziang nge-beng fông-tæn la-t'in.

·18 Kyi-zin yiu hyü-to nying tsiao nyüoh-sing la-t'in, ngô ah we la-t'in.

·19 Ng-he z ts'ong-ming, we sing-nyün kw'ön-shü nge-beng-keh nying.

·20 Ziah yiu nying ngang-æh ng-he tso nu-boh, 'oh-tsia t'eng-ky'üoh ng-he, 'oh-tsia deh ng-he meh-z, 'oh-tsia z tseng z do, 'oh-tsia tang ng-he cü-kwah, ng-he we kw'ön-shü ge.

·21 Ngô kông tao-me z-kön, hao-ziang ngô z nyün-ziah. Dæn-z bih-nying tæn zao do, ngô ah zao do. (Ngô t'ih kông-fæh nyün-z nge-beng.)

·22 Ge-he z Hyi-pah-le nying feh? ngô ah z. Ge-he z Yi-seh-lih nying feh? ngô ah z. Ge-he z Ô-pah-læh-hön-keh 'eo-de feh? ngô ah z.

·23 Ge-he z Kyi-toh-keh yüong-nying feh? ngô kang-kô z; (ngô t'ih ze-teh kông z fæh-gyüông:) ngô z kang-kô lao-k'u, ku-yü dzæn-tang, kang-kô lôh-kæn, lü-ts' mao-s.

·24 Ngô yiu ng-t'ao bi Yiu-t'a nying yüong pin tang s-zih ky'üih ih-kyi.

·25 Ngô sæn-t'ao bi kweng tang, ih-t'ao bi zih-deo p'ang, sæn-t'ao jün wa-gao, ih-nyih ih-yia ze sing he;

·26 lü-ts' c'ih-meng, tsao-djôh kông-'o-keh nyü-hyin, dao-zeh-keh nyü-hyin, peng-koh nying-keh nyü-hyin, bih-koh nying-keh nyü-hyin, zing-li-keh nyü-hyin, din-yiang-keh nyü-hyin, he-yiang-keh nyü-hyin, kô hyüong-di-keh nyü-hyin;

·27 lao-loh, sing-k'u, lü-ts' m-teh kw'eng; du-hæh, k'eo-k'eh, lü-ts' kying-zih, kyi-sing lang, c'ih-diao-diao.

·28 Djü ts' ts-nga, wæ-yiu ngô djoh-nyih-keh væn-zeh, ze-teh tsiao-ku cong kao-we.

·29 Kæh-nying nyün-ziah, ngô feh-z nyün-ziah? Kæh-nying yiu pæn-tih, ngô feh dziah-kyih?

·30 Ngô ziah pih iao la-t'in, tsih hao peh ngô nyün-ziah la-t'in.

·31 Keh-yü üong-yün ing-ke tsæn-mi-keh Zông-ti ngô-he Cü Yia-su Kyi-toh-keh Vu-ts'ing, hyiao-teh ngô feh-z kông hông-wa.

·32 Ze Da-mô-seh Ô-li-dæh wông-keh kwön siu-lao Da-mô-seh zing-li, iao k'ô ngô:

·33 ngô ze ih-tsih læn-li jong zing-tu-ngæn fông-lôh tao zing-kyiah, t'eh-c'ih ge siu-li.


## 2 K. 12.

**_1 Pao-lo shü-tsih yü ge moh-z hao la-t'in, 9 neng-ts yü ge nyün-ziah la-t'in, 11 ge-he pih ge la-t'in. 14 Ge ing-hyü we tao ge su-ze le: ziang ge pang z e-sih ge-he, 20 ge shü-tsih p'ô ge we p'ong-djôh hyü-to ze-ôh teh fi-li z-kön ze ge-he cong-yiang._**

·1 Ngô la-t'in nyün-z yü ngô vu-ih; dæn-z ngô kông Cü-keh hyin-yin teh moh-z.

·2 Ngô sih-teh ih-ke ze-ü Kyi-toh-keh nying, zih-s nyin zin ta-zông tao di-sæn-zeng t'in; (wæ-z lin kyi-sing zông-k'e ngô feh hyiao-teh, wæ-z li-k'e kyi-sing ah feh hyiao-teh; Zông-ti hyiao-teh.)

·3 Ngô sih-teh keh-yiang-ts nying (wæ-z lin kyi-sing zông-k'e, wæ-z li-k'e kyi-sing, ngô feh hyiao-teh; Zông-ti hyiao-teh:)

·4 ge ta-zông tao foh-yün, t'ing-djôh ao-miao shih-wa, nying feh-k'o kông.

·5 Ngô yü keh-yiang-ts nying la-t'in: ziah-z ngô-z, tsih we peh ngô-keh nyün-ziah la-t'in.

·6 Ngô ziu-z iao la-t'in, ah feh-z nge-beng; ing-yü ngô shih-wa z tsing: dæn-z ngô feh kông, min-teh nying ts'e ngô ku-yü ge su mông-djôh ngô, 'oh-tsia su t'ing-djôh ngô.

·7 Yü keh ting do moh-z min-teh ngô sang kyiao-ngao-sing, ziu peh ngô nyüoh-sing c'ôh ih-me ts', ziu-z Sæh-dæn-keh ts'a-s le tang ngô, min-teh ngô sang kyiao-ngao sing.

·8 Ngô yü ge gyiu Cü sæn-t'ao peh ge li-k'e ngô.

·9 Cü teh ngô kông, “Ng yiu Ngô-keh eng-yü keo-gao: ing-yü nyün-ziah z-'eo, Ngô-keh neng-kön we kah-nga hyin-c'ih.”Su-i, ngô kao-hying neng-ts peh ngô-keh nyün-ziah la-t'in, peh Kyi-toh-keh neng-kön tsô-ke ngô.

·10 Su-i ngô yü Kyi-toh nyün-ziah, we-ky'üoh, tse-næn, pih-næn teh kw'eng-k'u, tu sön kao-hying: ing-yü ngô nyün-ziah z-'eo, fæn-cün kông-gyiang.

·11 NGÔ ze-teh la-t'in z tso nge-beng-keh nying; z ng-he pih ngô; feh-zin ng-he ing-ke ts'ing-tsæn ngô: ngô shü-tsih z vu-yüong, ah feh ze ting do s-du ts-'ô.

·12 S-du-keh bing-kyü z ze ng-he cong-yiang ne-sing tso-c'ih-ku; ziu-z 'ang zing-tsih, gyi-z, teh neng-kön.

·13 Ng-he yiu zah-m feh gyi-jü gyi-yü kao-we, tsih ngô z-kyi vong lin-le ng-he? ngô keh su-ze we ky'üoh ng-he, yüong nyün-liang ngô.

·14 NGÔ yin-ze di-sæn t'ao wa-sön tao ng-he su-ze le; ah fe lin-le ng-he: ing-yü ngô tsih siang ng-he nying, feh siang ng-he meh-z: ing-yü feh-z n-nô tsih-djü ze-veh peh do-lao-nying, z do-lao-nying peh n-nô.

·15 Ngô ziah kah-nga e-sih ng-he, ng-he kah-nga feh e-sih ngô feh? ziu-z t'ih, yü ng-he ling-weng ngô sing-nyün peh ih-ts'ih su yiu lin z-keh lih-liang tu yüong-wön.

·16 Ziah-z keh-t'ih, ngô vong lin-le ng-he, tsih-z diao-bi yüong kyi-meo p'in ng-he.

·17 Ngô ts'a tao ng-he su-ze cü-ts, yiu ao kæh-nying do ng-keh dong-din feh?

·18 Ngô siang-lao Di-to, yi ts'a keh-yü hyüong-di jü-de. Di-to siang ng-he dong-din feh? Ngô-he ky'i feh-z dong-sing-'eh-i ih-lu tso z-kön?

·19 Ng-he ts'eng ngô-he yi iao ze ng-he min-zin feng-p'eo feh? Ngô-he ze Zông-ti min-zin ze-ü Kyi-toh t'ih kông: tu z iao zing-ziu ng-he ts'ing-e hyüong-di-keh teh-'ang.

·20 Ngô hôh-iao tao ng-he su-ze z-'eo p'ong-djôh ng-he feh neng tsiao ngô su siang, ng-he p'ong-djôh ngô ah feh neng tsiao ng-he su siang; sang-teh yiu tsang-teo, tu-gyi, sang-ky'i, kyih-tông, hyü-pông, t'iao-cü, gyüông-vông, teh lön-tso:

·21 sang-teh ngô tse le z-'eo, ngô-keh Zông-ti peh ngô ze ng-he cong-yiang m t'i-min, iao iu-zeo hyü-to zin-deo væn-ze cü-ts, wæ vong hwe-ke ge su tso we-u kæn-ying wang-li z-kön.


## 2 K. 13.

**_1 Kông ziah-z le, fe kw'ön-shü væn-ze cü-ts. 5 Ky'ün ge dzô-ts'æh z-keh siang-sing, 7 ge vong le ts-zin iao ke-pin, 11 t'ao-sing teh tao-kao shih-wa._**

·1 NGÔ yin-ze di-sæn t'ao wa-sön tao ng-he su-ze le. “Yiu liang-sæn-ke nying-keh k'eo tso kyin-tsing, kyü-kyü shih-wa tu hao k'ao-ding.”[Sm.19.15.]

·2 Ngô yi-kying kông-ku, yin-ze tse yü-sin teh ng-he kông, ziang ngô di-nyi t'ao teh ng-he te-min z-'eo su kông, yin-ze shü-tsih vong ze-teh, yi sia sing t'ong-ts væn-ze cü-ts teh gyi-yü nying, ngô ziah tse le, tön feh kw'ön-shü ge:

·3 ing-yü ng-he iao zing Kyi-toh tsia ngô k'eo kông-keh bing-kyü: Kyi-toh yü ng-he bing-fi nyün-ziah, z ze ng-he cong-yiang yiu do neng-kön:

·4 Ge bi ting-s shü-tsih c'ih-ü nyün-ziah, yin-ze weh z c'ih-ü Zông-ti-keh neng-kön. Ngô-he ze-ü Ge ah z nyün-ziah, dæn-z k'ao-djôh Zông-ti-keh neng-kön ah we teh Ge jü-de weh tsing-teng ng-he z-kön.

·5 Ng-he z-kyi yüong dzô-ts'æh, yüong k'ao-kyiu yiu siang-sing-keh sing feh. Ng-he ky'i yiu feh hyiao-teh, Yia-su Kyi-toh ze ng-he li-min? ziah feh-z, hôh-iao ng-he z feh zông-sön.

·6 Dæn-z ngô sô-mông ng-he we hyiao-teh ngô-he feh-z feh zông-sön.

·7 Ngô gyiu Zông-ti peh ng-he ih-ting feh tsôh-ôh; bing-fi ngô-he iao hyin-c'ih z-kyi hao zông-sön, tsih iao ng-he 'ang-zin, neng-ts ngô-he ziang feh zông-sön.

·8 Ing-yü ngô-he feh neng tsu-lao tsing dao-li, tsih we pông-zu tsing dao-li.

·9 Ngô-he nyün-ziah, ng-he kông-gyiang, keh z ngô-he hwön-hyi: ngô-he su nyün, ziu-z ng-he-keh wön-jün.

·10 Su-i ngô vong ze-teh z-'eo sia keh shih-wa, sang-teh ngô te-min z-'eo yüong Cü su s-peh ngô-keh gyün-ping nyin-kying ng-he: Ge s-peh ngô keh gyün-ping z iao zing-ziu teh-'ang, feh-z iao ba-wa.

·11 TSONG-Z-NYIN-TS, hyüong-di, yüong kao-hying; wön-jün; ön-lôh; dong-sing-'eh-i; jü-de 'o-moh: keh-yü zing-e 'o-bing-keh Zông-ti ah we teh ng-he jü-de.

·12 Ng-he ts-zing 'ang o-cü-keh li, jü-de t'ao-sing.

·13 Cong sing-du tu t'ao-sing ng-he,

·14 Dæn-nyün Cü Yia-su Kyi-toh-keh eng-yü, Zông-ti-keh zing-e, Sing-Ling-keh siang-t'ong, teh ng-he cong-nying jü-de. Ô-meng.



------
[^6-1]: 應爲：Su-i 。
