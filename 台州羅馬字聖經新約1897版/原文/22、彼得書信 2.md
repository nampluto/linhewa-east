
# S-DU PI-TEH-KEH SHÜ-SING. DI-NYI-FU.


## 2 P. 1.

**_1 Sih-teh Zông-ti cü-ts yiu zah-m hao-c'ü, 5 ky'ün ge yüong siang-sing teh hao 'ang-yü k'ao-zih ge bi dziao-le-keh eng-yü. 12 Ge di-sing ge-keh z-kön, ing-yü hyiao-teh ge kw'a iao ky'ü-si: 16 Kyi-toh lao-zih z Zông-ti-keh N-ts. 19 Sin-ts shih-wa-keh le-lih._**

·1 TSO Yia-su Kyi-toh-keh nu-boh teh s-du, Si-meng Pi-teh sia sing peh k'ao-djôh ngô-he Zông-ti teh Kyiu-cü Yia-su Kyi-toh-keh kong-nyi, teh ngô-he teh-djôh pao-pe sing-teh cü-ts:

·2 Dæn-nyün ng-he yü sih-teh Zông-ti teh ngô-he Cü Yia-su, we kah-nga kô-ts'eo eng-yü teh bing-ön.

·3 Zông-ti yüong Z-keh neng-kön z-peh ngô-he ih-ts'ih joh-ü weh-ming teh gyin-zing z-kön; ziu-z yü sih-teh keh-yü peh yüong-wa-keh teh-'ang dziao ngô-he le Cü-ts:

·4 s-peh ngô-he hyü-to ting pao-pe-keh ing-hyü, peh ng-he yü keh-sih ing-hyü neng-keo t'eh-c'ih jong si-joh-keh ba-wa, teh-djôh Zông-ti-keh sing-zing.

·5 Su-i iao gying-lih yü ng-he-keh siang-sing, kô-zông teh-'ang, teh-'ang kô-zông ts-sih,

·6 ts-sih kô-zông tön-fông, tön-fông kô-zông zing-ne, zing-ne kô-zông gyin-zing,

·7 gyin-zing kô-zông hyüong-di-keh siang-e, hyüong-di-keh siang-e kô-zông zing-e.

·8 Keh z-kön ziah ze ng-he sing-zông to-ky'i-le, ziu we peh ng-he yü sih-teh ngô-he Cü Yia-su Kyi-toh z-zin fe læn-du, fe m dao-dzing.

·9 M-yiu keh z-kön cü-ts z ziang hæh-ngæn, mông feh yün, mông-kyi ge yi-zin-keh ze-nyih yi-kying si kön-zing.

·10 Su-i hyüong-di, iao yüih-fæh kön-kying k'ao-zih ng-he bi dziao-le bi kæn-shün-keh eng-yü: ng-he z-zông tso keh z-kön, tsong fe pæn-tih:

·11 ziu we peh ng-he fu-coh-keh eng-yü, hao tsing Cü ngô-he Kyiu-cü Yia-su Kyi-toh üong-yün-keh koh.

·12 Keh z-kön, ng-he shü-tsih hyiao-teh, kyin-ku siang-sing dao-li, ngô ing-ke z-zông peh keh z-kön di-sing ng-he.

·13 Ngô ts'eng ngô wæ djü ze keh tsiang-bong-li z ing-ke di-sing ng-he, kyih-dong ng-he;

·14 ing-yü hyiao-teh ngô kw'a iao t'eh-c'ih keh tsiang-bong, ziang ngô-he Cü Yia-su Kyi-toh yi-kying ts-tin ngô.

·15 Ngô ah pih iao gying-lih, peh ng-he, ngô ky'ü-si ts-'eo, neng-keo z-k'eh kyi-teh keh z-kön.

·16 Ing-yü ngô-he yi-kying t'ong-ts ng ngô-he Cü Yia-su Kyi-toh tsih-tsông gyün-ping tse le z-kön, bing-fi yüong kwa-ky'iao nyih-zao-keh shih-wa, z ts'ing-ngæn mông-djôh Ge-keh yü-nyin.

·17 Ing-yü keh z-'eo Vu-ts'ing Zông-ti s-peh Ge tseng-kyü teh yüong-wa, jong keh kwông-ming-keh yüong-wa yiu sing-ing teh Ge kông, “Keh z Ngô ts'ing-e-keh N-ts, Ngô ting cong-i-keh.” [Mt.17.5.]

·18 Keh jong t'in le-keh sing-ing, ngô-he teh Ge jü-de ze keh sing-zin sæn-zông cü-ts tu t'ing-djôh.

·19 Ngô-he yiu sin-ts-nying-keh shih-wa kah-nga k'ôh-zih; ng-he iao liu-sing ge, ziang ih-tsæn teng tin ze moh-heh su-ze, teng-tao t'in-liang, ng-kang-hyiao c'ih-le tsiao-djôh ng-keh sing:

·20 tsih-z di-ih, iao hyiao-teh, væn-pah Sing-shü-li sin-ts-nying-keh shih-wa m-c'ü yüong z-keh i-s kah-shih.

·21 Ing-yü sin-ts-nying-keh shih-wa jong m-yiu c'ih-ü nying-keh cü-i; tu z Zông-ti-keh sing-zin nying bi Sing-Ling kön-dong su kông.


## 2 P. 2.

**_1 Kô sin-ts-nying-keh 'ang-yü, ge teh keng ge cü-ts-keh ying-væh. 7 Cü we pao-wu gyin-zing cü-ts t'eh-c'ih mi-'oh, ziang kyiu Lo-teh c'ih Su-to-mô-keh ying-væh: 10 ka-shih tsôh-ôh cü-ts-keh 'ang-yü, hao peh nying hyiao-teh ge, bi-ku ge._**

·1 TSIH-Z jong-zin pah-sing cong-yiang yiu kô sin-ts-nying, 'eo-le ng-he cong-yiang ah pih-ding yiu kô kao-s, we s-ô ts'æn-tsing mih-vông-keh zia-kao, feh tsiao-nying keh-yü c'ü-joh ge-he-keh Cü; peh ge-z-keh mih-vông kw'a tao.

·2 Yiu hyü-to nying ah we keng ge tso zia-p'ih-keh 'ang-yü; peh nying yü ge hyü-pông tsing dao-li.

·3 Ge-he zeng t'ön-sing, kông hong-p'in shih-wa peh ng-he tông tso sang-i-kying: ge-he tsao-yi ding-kæn-keh ying-væh fe tæn-kôh; ge-he-keh mih-vông fe kw'eng-k'e.

·4 Zông-ti kyi-zin feh kw'ön-shü væn-ze-keh t'in-s, ziu væh ge lôh di-nyüoh, ze moh-heh di-k'ang kwön-æh ge tao sing-p'ön nyih-ts;

·5 yi feh kw'ön-shü ku-z-tsih nying, kông-lôh 'ong-shü djü-mih keh hyüong-ôh-keh si-de, tsih liu djün kong-nyi Nô-ô-keh u-li pæh-ke nying;

·6 yi siao-mih Su-to-mô Ngo-mo-læh-keh zing-dz, ting djong ying-væh ge, hao tso pông-yiang kying-ka 'eo-le-keh ôh-nying;

·7 tsih kyiu c'ih kong-nyi-keh Lo-teh, ziu-z z-zông iu-zeo keh-sih ôh-nying zia-p'ih-keh 'ang-yü cü-ts:

·8 (keh kong-nyi nying wæ djü ze ge-he cong-yiang, nyih-nyih mông-djôh t'ing-djôh ge-he wang-ying peh-fæh-keh 'ang-yü, ge kong-nyi-keh sing feh-ts zao næn-ku):

·9 Cü hyiao-teh tsa hao pao-wu gyin-zing cü-ts t'eh-c'ih mi-'oh, tsa hao kwön-siu feh kong-nyi cü-ts teng-tao sing-p'ön nyih-ts ziu ying-væh;

·10 keh-sih i-jing nyüoh-sing we-u-keh s-yüoh, miao-z wông-fæh cü-ts? Ge-keh tæn fông do, 'eo z sing-kah, lin hyü-pông kwön-tsiang tu feh p'ô.

·11 Ziu-z t'in-s, lih-liang neng-kön pi ge kah-nga do, ah feh kön ze Cü min-zin kông hyü-pông shih-wa kao ge.

·12 Dæn-z keh-sih nying, ziang sang-zing m li-sing-keh yia-siu, dih-di sang-c'ih peh nying k'ô-le hao sæh, ze-teh hyü-pông z-kyi su feh hyiao-teh z-kön; ziu iao teh-djôh ôh-nyih-keh pao-ing; ze z-keh doh-sing mih-gao;

·13 ge-he bah-nyih hwön-hyi ky'üoh-tsiu tsôh-lôh; teh ng-he dong-zih z-'eo, z-kyi ze-teh ziah z-kyi kæn-tsô-keh mi-dao, zih-ze z tsih-le, z pæn-tin:

·14 ge-he mön-ngæn tu z kæn-ying, væn-ze feh hyih; yiu-'oh sing-li feh kyin-ku-keh nying; jün-jün t'ön-ze; z bi tsiu-mô-keh n-ts;

·15 ge-he li-k'e dzih-lu, wæn-cün ts'ô-lu, keng P'o-shôh-keh n-ts Pô-læn,

·16 Pô-læn t'ön fi-nyi-ts-ze, ziu yü ge feh 'eh-li z-kön bi tsah-væh; yiu ih-tsih ô-k'eo-keh cong-sang we kông nying-keh shih-wa kying-lao keh sin-ts-nying-keh gyüông-vông.

·17 Ge-he z m shü-keh tsing, gyüông-fong p'iao-dong-keh yüing; yiu üong-yün heh-ön yü ge bi-bæn.

·18 Ge-he kông k'ong-deo do-wa, nyüoh-sing s-yüoh-keh ying-lön, ying-yiu ze-teh t'eh-c'ih zia-lu cü-ts;

·19 ing-hyü bih-ke tso sih-fông-keh nying, z-kyi fæn-cün tso ze-ôh-keh nu-boh; ing-yü nying bi kæh-nying su æh-voh, ziu-z kæh-nying-keh nu-boh.

·20 Ziah yiu nying yü sih-teh Cü ngô-he Kyiu-cü Yia-su Kyi-toh yi-kying t'eh-c'ih si-joh-keh we-u, 'eo-deo tse bi ge dzin-ziao, æh-voh, ge-he-keh kyih-gyüoh pi zin-deo yüih-fæh li-'e.

·21 Kyi-zin sih-teh su djün-ziu sing-zin-keh ka-ming, ts-'eo yi yü-be ge, wæ feh-jü feh sih-teh keh kong-nyi-keh lu.

·22 Ziang joh-nyü kông, “Keo cün ky'üoh z-kyi t'u-c'ih-keh meh-z;” “Ts si kön-zing yi k'e tao ze læn-wu-nyi ts-cong,” — z ing-djôh keh-yiang-ts nying.


## 2 P. 3.

**_1 Yia-su ih-ding we le sing-p'ön, kông m-yiu keh z-kön cü-ts: 8 Zông-ti kw'ön-shü nying z iao ge hwe-ke: 10 si-zông iao bi ho siao-gao: 11 yü keh z-kön iao gyin-zing tso nying: 15 iao sön Cü-keh kw'ön-shü z yü kyiu-keh i-s, ziang Pao-lo yi-kying sia-ku._**

·1 TS'ING-E-KEH hyüong-di, ngô yin-ze sia di-nyi fu sing peh ng-he, iao di-sing ng, kyih-dong ng ts'ing-kyih-keh sing;

·2 peh ng hao kyi-nyin sing-zin sin-ts-nying yü-sin su kông shih-wa, teh ngô-he tso s-du su djün peh ng-he Cü Kyiu-cü-keh ka-ming.

·3 Di-ih iao-kying, iao hyiao-teh, meh-de z-si pih-ding yiu ky'ing-cü-bôh-zih cü-ts c'ih-le, i z-keh s-yüoh tso, we kông,

·4 Ge tse le-keh ing-hyü ze 'ah-yi? jong tsu-tsong kw'eng-k'e ts-'eo, væn-veh ning-gyiu teh zao t'in-di z-'eo ih-yiang.

·5 Ge-he dih-di mông-kyi ky'i-ts'u tsiao Zông-ti-keh feng-fu, ziu yiu t'in, yi yiu di lu-c'ih shü-keh zông-min, ze shü-keh cong-yiang:

·6 yü-ts, keh z-'eo-keh si-zông bi shü meh-zông-le mih-gao:

·7 dæn-z yin-ze-keh t'in di, ah tsiao Ge-keh feng-fu liu-lôh, teng-tao sing-p'ön ôh-nying mih-vông-keh nyih-ts, bi ho siao-gao.

·8 TS'ING-E-KEH hyüong-di, keh z-kön ng-he feh-k'o mông-kyi; Cü mông ih-nyih ziang ts'in-nyin, ts'in-nyin ziang ih-nyih.

·9 Cü-keh ing-hyü tsong fe dz-wön, ziang yiu-sih nying sön Cü z dz-wön; Ge zih-ze z kw'ön-shü ngô-he, feh iao yiu nying mih-vông, z iao cong-nying hwe-ke.

·10 Dæn-z Cü-keh nyih-ts pih-ding le ziang yia-li-keh zeh; keh-nyih t'in yiu ting do sing-hyiang we ku-k'e, yiu ying-ziang-keh bi mang-ho we yiang-gao; di teh di-zông-keh meh-z tu we siao-gao.

·11 Keh-sih meh-z kyi-zin tu iao hwa-gao, ng-he tso nying ing-ke tsa ts'ing-kyih, tsa gyin-zing,

·12 hyüih-sing sô-mông Zông-ti-keh nyih-ts we tao, ziu-z t'in bi ho hwa-gao, yiu ying-ziang-keh bi ho yiang-gao keh nyih?

·13 Dæn-z ngô-he tsiao Ge-keh ing-hyü sô-mông sing-keh t'in, sing-keh di, kong-nyi su djü-keh su-ze.

·14 Su-i, ts'ing-e-keh hyüong-di, ng-he kyi-zin sô-mông keh z-kön, yüong kön-kying tso m u-tin m p'i-bing-keh nying, hao ön-weng kyin Cü.

·15 Ah ing-ke sön ngô-he Cü-keh kw'ön-shü z yü kyiu-keh i-s; ziang ngô-he ts'ing-e-keh hyüong-di Pao-lo, tsiao su s-peh ge-keh ts'ong-ming yi-kying sia sing peh ng-he:

·16 ge-keh shü-sing tu kông keh z-kön; nen-cong yiu shih-wa z næn ming-bah, m 'ôh-veng, feh kyin-ku cü-ts min-gyiang ka-shih ge, teh gyi-yü Sing-shü, z tsông z-keh 'o-tse.

·17 Su-i, ts'ing-e-keh hyüong-di, ng-he kyi-zin yü-sin hyiao-teh, iao kying-vông, sang-teh bi ôh-nying-keh zia-lu ying-yiu, sih-gao z-kyi kyin-ku-keh sing.

·18 Dæn-z iao kô-ts'eo eng-yü, hao kah-nga sih-teh ngô-he Cü Kyiu-cü Yia-su Kyi-toh. Dæn-nyün yüong-wa jong yin-ze dzih tao üong-yün si-de tu kyü peh Ge. Ô-meng.




