
# S-DU PI-TEH-KEH SHÜ-SING. DI-IH-FU.


## 1 P. 1.

**_1 Pi-teh kön-zia Zông-ti yü Ge da z-pe: 10 Yia-su-keh kyiu-sing feh-z sing-keh fông-fæh, ziu-z sin-ts-nying su ts-tin: 13 kyi-zin z tse-sang, ing-ke gyin-zing tso nying._**

·1 YIA-SU Kyi-toh-keh s-du Pi-teh, sia sing peh s-sæn djü ze Peng-tu, Kô-læh-t'a, Kô-p'ô-to-kô, Ô-si-ô, teh Pi-t'e-nyi, c'ih-meng nying,

·2 ziu-z Vu-ts'ing Zông-ti, tsiao Ge yü-sin ts-i, su kæn-shün cü-ts, yüong Sing-Ling ts'ing-kyih ge, i-jing dao-li, teh-djôh Yia-su Kyi-toh-keh hyüih tsæn ze ge sing-zông cü-ts: Dæn-nyün eng-yü bing-ön kah-nga kô-ts'eo peh ng-he.

·3 Coh-tsæn Zông-ti ngô-he Cü Yia-su Kyi-toh-keh Vu-ts'ing, yi-kying tsiao Ge da z-pe tse sang ngô-he, peh ngô-he hao k'ao-djôh Yia-su Kyi-toh s-ku tse-weh, yiu weh-ming-keh sô-mông,

·4 we teh-djôh ih-ke fe wa-gao, m u-tin, feh se-ba-keh sæn-nyih, ziu-z k'ông ze t'in-zông teng-de ng-he,

·5 k'ao-djôh siang-sing, mong Zông-ti-keh neng-kön su pao-wu cü-ts, we teh-djôh keh bi hao-kæn, tao lôh-kyiah nyih-ts we hyin-c'ih keh kyiu-fæh.

·6 Yü-ts, yin-ze shü-tsih dzæn-z tsao hyü-to s-lin-keh næn-deo tæn sing-z, ah z ting hwön-hyi,

·7 peh keh s-s ng-he siang-sing-keh s-fæh, —— pi ho lin-ku iao wa-gao-keh kying-ts kah-nga kyü-djong, —— tao Yia-su Kyi-toh hyin-c'ih-keh nyih-ts, we teh-djôh tsæn-mi, tseng-kyü, teh yüong-wa:

·8 ng-he yi-zin shü-tsih vong mông-djôh, ah we e-kying Ge; yin-ze ning-gyiu vong mông-djôh, yi we siang-sing Ge, yi we peh kông-feh-zing yiu yüong-wa-keh kw'a-lôh ting hwön-hyi:

·9 teh-djôh ng-he siang-sing-keh kyih-gyüoh, ziu-z ng ling-weng teh kyiu.

·10 Keh kyiu-sing, keh-sih sin-ts-nying yi-kying dzô-ts'æh k'ao-kyiu ku. Ge-he yü-sin kông iao ling-djôh ng-he-keh eng-yü;

·11 ts-si ze-teh k'ao-kyiu ze ge-he li-min Kyi-toh-keh Sing-Ling yü-sin te-tsing Kyi-toh ziu-'e teh Ge ts-'eo-keh yüong-wa, tao-ti z ts-tin zao z-'eo, teh zao væn-ts z-'eo.

·12 Ge-he teh-djôh moh-z hyiao-teh, ge-he su kông feh-z yü ge-z, z yü ngô-he, keh ziu-z yin-ze djün-dao cü-ts, k'ao-djôh jong t'in ts'a-le-keh Sing-Ling, su t'ong-ts ng-he-keh foh-ing: keh foh-ing lin t'in-s ah siang ts-si k'ao-kyiu ge.

·13 SU-I iao siu-shoh ng-he sing-li-keh iao-hyih, iao kying-sing, jün-jün sô-mông Yia-su Kyi-toh hyin-c'ih z-'eo, iao ling-djôh ng-he-keh eng-yü;

·14 iao ziang hao-jing-keh n-nô; hyiao ziang ng-he yi-zin mong-tong z-'eo i s-yüoh tso nying;

·15 tsong iao yiang-yiang su tso ts'ing-kyih, ziang dziao ng-he le-keh Cü z ts'ing-kyih;

·16 ing-yü yiu sia-lôh, “Ng-he iao ts'ing-kyih; ing-yü Ngô z ts'ing-kyih.”[Lv.11.44.]

·17 Wæ-yiu, keh-yü m p'in-ky'üoh-sing, iao tsiao kôh-nying-keh 'ang-yü p'ön-tön ge-keh Vu-ts'ing, ng-he ziah e-gyiu Ge, iao p'ô-gyü ng-he weh-zin dzæn-djü-keh nyih-ts:

·18 ing-yü hyiao-teh ng-he bi c'ü-joh, hao t'eh-c'ih ng-he tsu-tsong djün-lôh-keh hyü-hwa fong-joh, feh-z yüong we wa-gao-keh kying-ts nying-ts;

·19 z yüong Kyi-toh pao-pe-keh hyüih, ziang ih-tsih m mao-bing, m pæn-pô siao-yiang-keh hyüih:

·20 ziu-z zao t'in-di ts-zin lih-ding, tao meh-de z-si yü ng-he hyin-c'ih,

·21 ng-he k'ao-djôh Ge siang-sing Zông-ti, ziu-z peh Ge jong s-nying cong-yiang weh-cün-le, yi s-peh Ge yüong-wa; peh ng-he-keh siang-sing teh sô-mông tu hao ze-ü Zông-ti.

·22 Ng-he kyi-zin k'ao-djôh Sing-Ling i-jong tsing dao-li kyih-zing ng-he-keh sing k'o-i tsing-sing e-sih hyüong-di, yüih-fæh ih-sing jü-de siang-e:

·23 ng-he tse sang feh-z c'ih-ü we wa-gao-keh cong, z c'ih-ü fe wa-gao-keh, ziu-z keh-yü üong-weh Zông-ti-keh dao-li.

·24 “Ing-yü nying-keh nyüoh-sing tu ziang ts'ao, [S.103.15.] ge-keh yüong-wa ziang ts'ao-keh hwa. Ts'ao pih iao k'u-sao, ge-keh hwa pih iao zia-gao:”[Y.40.7.]

·25 tsih-yiu Cü-keh shih-wa we üong-yün ze-teh. Keh dao-li ziu-z su djün peh ng-he-keh foh-ing.


## 1 P. 2.

**_1 Ky'ün ge tön-gao ôh-doh, kô-i, iao s-ts'eng dao-li: 4 ge-he su ky'i-zông-keh ziang-kyiah ziu-z kyi-toh. 11 Ky'ün ge li-yün nyüoh-sing-keh s-yüoh, 13 iao i-jing wông-ti teh kwön-fu, 18 tso yüong-nying iao i-jing ge cü-nying-kô, 20 yü tso hao ziu-k'u, iao zing-ne ziang Kyi-toh._**

·1 Su-i ng-he iao tön-gao ih-ts'ih ôh-doh, kæn-tsô, kô-i, k'eh-tu, teh ih-ts'ih hyü-pông,

·2 iao s-ts'eng dao-li, ziang te sang-keh siao-nying s-ts'eng jing-na, peh ng-he k'ao-djôh ge hao djoh-ting do-ky'i-le;

·3 Cü eng-yü-keh mi-dao ng-he ziah-z zông-djôh-ku:

·4 Ge ziang ih-kw'e ling-weh-keh zih-deo, bi nying su tön-gao, z Zông-ti su kæn-shün, sön pao-pe: ng-he tao Ge su-ze le,

·5 ah ziang ling-weh-keh zih-deo, ze Ge zông-min ky'i-zao ling-keh oh-yü, tso ih-pæn sing-zin-keh tsi-s, k'ao-djôh Yia-su Kyi-toh hyin-zông Zông-ti su cong-i ling-keh tsi-veh.

·6 Ing-yü Sing-shü yiu keh shih-wa sia-lôh, “Ngô peh ih-kw'e kæn-shün sön pao-pe-keh oh-kôh zih-deo fông ze Shing-sæn zông: væn-pah siang-sing Ge cü-ts fe 'ôh-nying-siang.”[Y.28.16.]

·7 Su-i yü ng-he siang-sing cü-ts, Ge z pao-pe: dæn-z yü feh siang-sing cü-ts, lao-s su tön-gao, tso oh-kôh deo-ih-kw'e zih-deo;

·8 yi z pæn-tih, yiu kwæn-nge-keh zih-deo, ge-he pæn-tih z yü feh i-jing dao-li, ah z yü-sin cü-ding.

·9 Tsih-z ng-he z kæn-shün-keh zoh-veng, fong-wông-keh tsi-s, sing-zin-keh koh-kô, c'ü-joh-keh pah-sing; hao piao-ming su dziao ng-he li-k'e heh-ön tsing Ge hyi-gyi-keh liang-kwông, keh-yü Cü-keh teh-'ang:

·10 ng-he zin-deo sön-feh-teh pah-sing, yin-ze z Zông-ti-keh pah-sing: yi-zing vong teh-djôh e-lin, yin-ze z teh-djôh e-lin.

·11 TS'ING-E-KEH hyüong-di, ng-he kyi-zin z c'ih-meng ze-nga-keh nying, ngô ky'ün ng-he, iao li-yün nyüoh-sing-keh s-yüoh, ing-yü z teh ling-weng tsôh-te;

·12 ze bih-koh nying cong-yiang ng-he iao tso hao nying, peh su-le hyü-pông ng-he z ôh-nying-keh, mông-djôh ng-he hao 'ang-yü, tsiao-ku-keh nyih-ts ih-tao, ziu we kyü yüong-wa peh Zông-ti.

·13 Ng-he yü Cü, iao i-jing væn-pah z nying su sih-lih: 'oh-tsia wông-ti, ing-yü ge z ze ting zông-deo;

·14 'oh-tsia kwön, ing-yü ge z wông-ti su ts'a-le sông-zin væh-oh.

·15 Ing-yü Zông-ti-keh ts-i iao ng-he yüong hao 'ang-yü seh-lao nge-beng nying-keh lön-wa;

·16 ng-he shü-tsih z yiu z ze, hyiao peh keh z yiu z ze tsô-lao z-keh ze-ôh: tsong iao ziang Zông-ti-keh nu-boh.

·17 Iao kying-djong cong-nying. Ts'ing-e hyüong-di. P'ô-gyü Zông-ti. Tseng-kying wông-ti.

·18 Ng-he tso yüong-nying-keh, iao yiang-yiang p'ô-gyü z-keh cü-nying-kô; fi-tæn liang-zin 'o-ky'i-keh, ziu-z k'eh-bôh-keh, ah iao z-t'ih.

·19 Ziah yiu nying ziu we-ky'üoh neng-keo zing-ne ky'üoh-k'u, liang-sing te-teh Zông-ti ku, keh z hao.

·20 Ng-he ziah yü væn-ze bi tang, ziu-z we zing-ne, yiu zah-m t'i-min? Tsih-yiu yü 'ang-zin ziu-næn we zing-ne, keh z Zông-ti su cong-i.

·21 Ng-he yü-ts bi dziao-le; ing-yü Kyi-toh de ng-he ziu-næn, yi yiu ih-ke pông-yiang liu-lôh peh ng-he hao keng Ge kyiah-bu:

·22 Ge vong væn-ze, Ge kông shih-wa yi m-yiu kæn-tsô:

·23 nying zôh Ge, Ge feh zôh wæn; nying 'e Ge, Ge feh kông iao wæn-pao; tsih-yiu k'ao-t'ôh Zông-ti kong-nyi-keh sing-p'ön.

·24 Ge ts'ing-sing ze jü-zông gwæn ngô-he-keh ze-nyih, peh ngô-he hao t'eh-gao ze-nyih, tso kong-nyi-keh nying; yü Ge siang-'eng, ng-he ziu teh-djôh i-hao.

·25 Ing-yü ng-he yi-zin ziang mi-lu-keh yiang; yin-ze z cün tao keh-yü tsiao-ku ng-he ling-weng-keh Moh-s teh Kæn-toh-keh su-ze.


## 1 P. 3.

**_1 Ts'i-ts teh dziang-fu-keh ming-veng, 8 ky'ün cong-nying siang-e, 14 zing-ne ziu-k'u. 19 Nô-ô z-'eo ah yiu Kyi-toh-keh dao-li djün peh nying._**

·1 Ng-he ts'i- ts iao i-jing z-keh dziang-fu; peh geh siang-sing dao-li-keh dziang-fu feh yüong dao-li ky'ün ge, we bi ge ts'i-ts-keh hao 'ang-yü kyü-voh dao-li;

·2 ing-yü mông-djôh ng-he yiu ts'ing-kyih p'ô-gyü-keh 'ang-yü.

·3 Ng-he-keh tang-pæn feh-k'o ze nga-min, ziang pin-ky'i deo-fæh, ta kying-ky'i, teh tsiah i-zông;

·4 ing-ke yüong 'o-ky'i weng-ziu-keh sing-zing tang-pæn ge li-min mông-feh-djôh-keh sing: keh z fe wa-gao-keh tang-pæn, ze Zông-ti min-zin z ting pao-pe.

·5 Ing-yü jong-zin nyiang-vông Zông-ti i-jing z-keh dziang-fu, keh-sih sing-zin nyü-nying, ge-z ah z-t'ih tang-pæn:

·6 ziang Sæh-læh i-jing Ô-pah-læh-hön, ts'ing-hwu ge Cü: ng-he ziah tso nying hao, ih-ting feh p'ô næn, ziu-z ge-keh nô.

·7 Ng-he dziang-fu, ah ing-ke tsiao li teh ts'i-ts jü-de djü, kying-djong ge ziang kah-nga nyün-ziah-keh, ah ziang jü-de teh-djôh weh-ming-keh eng-s cü-ts; peh ng-he-keh tao-kao fe bi tsu-kah.

·8 Tsong-z-nyin-ts, ng-he tu iao dong-sing-'eh-i, jü-de t'i-liang, ziang hyüong-di siang-e, zeng z-pe-keh sing, iao ky'in-hyü siang-de:

·9 hyiao yi ôh pao ôh, zôh-mô pao zôh-mô; fæn-cün coh-foh ge; ing-yü hyiao-teh ng-he bi dziao-le, z hao teh-djôh foh-ky'i.

·10 “Ing-yü siang yiu weh-ming, mông kw'a-weh nyih-ts cü-ts, iao kying-lao ge k'eo-zih-keh ôh-doh, yi tsu-lao ge k'eo-li-keh kæn-tsô;

·11 iao ke-ôh jong-zin; iao cü-gyiu 'o-moh, iao kön-kying cü-gyiu ge.

·12 Ing-yü Cü-keh ngæn we tsiao-ku kong-nyi nying, Ge ng-tô we t'ing ge-he-keh tao-kao; dæn-z Cü-keh min-lin we ky'i tsôh-ôh cü-ts.”[S.34.12-16.]

·13 Ng-he ziah-z 'ôh hao yiang, kæh-nying we 'e ng-he?

·14 Ng ziah-z yü kong-nyi ziu-næn, z yiu foh-ky'i: feh yüong p'ô ge-he-keh yü-si, ah feh iao kying-hôh;

·15 tsih-z ng-he-keh sing-li iao kyüong-kying p'ô-gyü Cü, keh-yü Zông-ti: ziah yiu nying meng ng-he sing-li su sô-mông-keh yün-ku, ing-ke z-k'eh vông-bi, hao yüong ky'in-hyü p'ô-gyü-keh sing we-teh ge:

·16 iao zeng hao liang-sing, peh hyü-pông ng-he z ôh-nying, vu-kao ng-he jong Kyi-toh le-keh hao 'ang-yü cü-ts, ziu we 'ôh-nying-siang.

·17 Ing-yü ng-he 'ang zin ziu-næn, ziah-z Zông-ti-keh ts-i, z hao-jü tsôh-ôh ziu-næn.

·18 Ing-yü Kyi-toh ah yiu ih-t'ao yü ze ziu-k'u, z kong-nyi yü feh kong-nyi, iao ta ngô-he tao Zông-ti min-zin, Ge-keh nyüoh-sing bi tsông-s, ze-ü Sing-Ling tse-weh;

·19 Ge yi-zin ze-ü keh Sing-Ling k'e djün dao-li peh ze kæn-lao-keh ling t'ing,

·20 ziu-z yi-zin feh siang-sing cü-ts, Zông-ti z zing-ne kw'ön-shü ge, teng-tao Nô-ô bi-bæn fông-jün z-'eo, jong shü teh kyiu-keh m-to-siao, tsih-yiu pæh-ke nying:

·21 keh z ziang yin-ze-keh si-li k'ao-djôh Yia-su Kyi-toh-keh weh-cün-le, kyiu ngô-he: bing-fi tön-gao nyüoh-sing-keh we-u, z piao-ming hao-keh liang-sing ze Zông-ti min-zin;

·22 Yia-su z yi-kying sing-zông t'in, ze Zông-ti jing-siu-pin; t'in-s, teh yiu gyün-ping, yiu si-deo-keh, tu yi-kying kyü-voh Ge-keh siu-'ô.


## 1 P. 4.

**_1 Pi-teh yüong Kyi-toh-keh pông-yiang ky'ün ge li-yün ôh-z: 12 ön-yü ziu-næn cü-ts._**

·1 Kyi-toh kyi-zin yü ngô-he ze nyüoh-sing ziu-næn, ng-he ah iao peh Ge-keh sing-i tông kw'e-kæh tsiah; ing-yü ze-ü nyüoh-sing ziu-næn cü-ts, z yi-kying t'eh-c'ih ze;

·2 peh ng-he yi-'eo ze nyüoh-sing tso nying, fe tsiao nying-keh s-yüoh, tsih we tsiao Zông-ti-keh ts-i du-nyih.

·3 Ngô-he ze-si yi-kying ku-k'e z-'eo tsiao bih-koh nying tso-fæh, ah keo-gao, ziu-z t'ön-seh, t'ön-iao, t'ön-tsiu, t'ön-cü, lön-ky'üoh lön-yüong, teh ting k'o-u-keh pa ngeo-ziang:

·4 ng-he yin-ze feh teh ge jü-de tso keh we-u z-kön, ge-he ziu gyi-kwa, ze-teh hyü-pông ng-he:

·5 ge-he pih-ding ze sing-p'ön weh-nying teh s-nying-keh Cü min-zin ziu sing-p'ön.

·6 Yü-ts, keh foh-ing yi-kying djün peh s-nying, peh ge-he ze-ü nyüoh-sing, shü-tsih tsiao nying ziu sing-p'ön, ge-he ze-ü ling tsiao Zông-ti hao weh.

·7 Væn-veh lôh-kyiah nyih-ts yi-kying gying-gao; su-i iao weng-tông tso nying, kying-sing tao-kao:

·8 ting iao-kying, iao hyüih-sing jü-de siang-e; ing-yü zing-e we tsô-ke hyü-to ze-nyih:

·9 iao jü-de ts-zing de k'ah, hyiao feh-sô-teh fi-yüong:

·10 kôh-nying tsiao su teh-djôh-keh eng-s, ing-ke jü-de siang-pông, ziang tsông-kwön Zông-ti do eng-yü yiu cong-sing-keh kwön-tsiang sin-sang:

·11 ziah yiu nying kông dao-li, iao i Zông-ti-keh tsiao-shü kông; ziah yiu nying bæn z-kön, iao tsiao Zông-ti su s-peh ge-keh lih-liang bæn: peh Zông-ti jong Yia-su Kyi-toh væn-pah z-kön hao teh-djôh yüong-wa, ing-yü yüong-wa gyün-si tao si-si-de-de tu z Ge-ke. Ô-meng.

·12 TS'ING-E-KEH hyüong-di, ng-he p'ong-djôh ziang ho s-lin ng-he-keh næn-deo, feh yüong gyi-kwa, ziang p'ong-djôh hyi-gyi z-kön:

·13 fæn-cün ing-ke kao-hying, ing-yü teh Kyi-toh jü-de ziu-k'u; teng-tao Ge yüong-wa hyin-c'ih z-'eo, ng-he hao ting hao-hying.

·14 Ziah yü Kyi-toh ming-deo bi zôh-mô, ng-he z yiu foh-kyi[^4-14]; ing-yü Zông-ti yüong-wa-keh Sing-Ling z ze ng-he sing-zông: ge-he z hyü-pông Ge; ng-he z kyü yüong-wa peh Ge.

·15 Ng-he hyiao yü tso hyüong-siu, dao-zeh, kæn-ôh, pön-long-z-fi, ky'üoh-k'u:

·16 ziah yü tso Kyi-toh meng-du ky'üoh-k'u, feh yüong 'ôh-nying-siang; fæn-cün yü ziu-k'u, hao kyü yüong-wa peh Zông-ti.

·17 Ing-yü z-'eo yi-kying tao-gao, sing-p'ön iao sin jong Zông-ti ih-kô ky'i; ziah ko-zin jong ngô-he ky'i, feh siang-sing Zông-ti foh-ing cü-ts, wæ-z tsa kyih-gyüoh?

·18 Ziah kong-nyi nying teh kyiu z t'ih næn, vu-fæh-vu-t'in cü-ts, teh ze-nying lôh ze 'ô-c'ü?

·19 Su-i tsiao Zông-ti ts-i ky'üoh-k'u-keh nying, yüong hao 'ang-yü t'ôh-fu z-keh ling-weng peh keh-yü sing-zih-keh zao-veh Cü.


## 1 P. 5.

**_1 Ky'ün tsiang-lao tsiao-ku Zông-ti-keh yiang, 5 nyin-ky'ing cü-ts iao i-jing, 8 ky'ün ge yüong kyü-gyi, kying-sing tso nying, 9 iao ti-dih ngô-he-keh te-deo mo-kyü._**

·1 Ngô z tsiang-lao, tso Kyi-toh ziu-k'u-keh te-tsing, yi z tsiang-le iao hyin-c'ih-keh yüong-wa jü-de yiu-veng cü-ts, ky'ün ng-he cong-yiang-keh tsiang-lao:

·2 iao tsiao-ku ng-he cong-yiang ih-pæn Zông-ti-keh yiang, hyiao min-gyiang, z iao zing-nyün, tsiao Zông-ti-keh ts-i; ah hyiao t'ön fi-nyi-ts-ze, z iao kön-sing tsiao-ku ge;

·3 hyiao 'eo z-kyi tso Zông-ti sæn-nyih-keh cü, z iao tso keh-pæn yiang-keh pông-yiang.

·4 Tao keh-yü do Moh-s hyin-c'ih z-'eo, ng-he we teh-djôh fe wa-gao yüong-wa-keh bing-t'in-kwön.

·5 Ng-he nyin-ky'ing cü-ts, ah ing-ke t'e-tseng keh-sih lao-nying-kô. Ping-ts'ia ng-he tu iao jü-de siang t'e-tseng, tsiah-ky'i ky'in-hyü-keh i-voh; ing-yü Zông-ti gyü-jih kyiao-ngao cü-ts, s eng-yü peh ky'in-hyü-keh nying..

·6 Su-i ze Zông-ti jün-neng siu-'ô, iao ti-sing-siao-i, peh Ge z-'eo ih tao, ziu hao sing ng zông.

·7 Ng-he væn-pah su iu-zeo z-kön, hao t'ôh-fu Ge, ing-yü Ge ze-teh tsiao-ku ng-he.

·8 Ng-he iao kyü-gyi, iao kying-sing; ing-yü ng-he-keh te-deo mo-kyü, ziang ih-tsih ze-teh kyiao-keh s-ts, tseo-le-tseo-k'e, iao zing nying t'eng-ky'üoh ge:

·9 ng-he yüong kyin-ku-keh siang-sing ti-dih ge, ing-yü hyiao-teh ng-he ze si-zông-keh hyüong-di, tu iao ziu keh k'u-næn.

·10 Keh-yü yiu yiang-yiang eng-yü-keh Zông-ti, ziu-z jong Kyi-toh Yia-su dziao ngô-he le hao hyiang Ge üong-yün yüong-wa, ng-he dzæn-z ziu k'u-næn ts-'eo, Ge ziu we peh ng-he wön-jün, kyin-ku, kông-gyiang, lao-k'ao.

·11 Dæn-nyün yüong-wa gyün-si, tu kyü peh Ge tao si-si-de-de. Ô-meng.

·12  Ngô z t'ôh Si-læh tsiao ngô sön z cong-sing-keh hyüong-di sia keh kyi-kyü shih-wa ta-le, ky'ün ng-he; ping-ts'ia iao te-tsing, ng kyin-ku su siang-sing-keh dao-li lao-zih z Zông-ti-keh eng-yü.

·13 Ze Pô-po-leng teh ng-he jü-de kæn-shün-keh kong-we, lin ngô n-ts Mô-k'o, tu t'ao-sing ng-he. Ng-he iao ts-zing 'ang o-cü-keh li jü-de t'ao-sing.

·14 Dæn-nyün bing-ön teh ng-he cong-nying, ze-ü Kyi-toh Yia-su cü-ts jü-de. Ô-meng.



------
[^4-14]: 應爲：foh-ky'i 。







