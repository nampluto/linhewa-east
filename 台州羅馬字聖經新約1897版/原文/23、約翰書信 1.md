
# S-DU IAH-'ÖN-KEH SHÜ-SING. DI-IH-FU.


## 1 I'ö. 1.

**_1 Iah-'ön te-tsing Kyi-toh z-kön, ngô-he ze-ü Ge yiu üong-yün weh-ming, teh Zông-ti jü-de yiu-veng: 5 su-i ngô-he iao tso nying sing-zin, tso bing-kyü ngô-he siang-sing Ge, yü Ge teh-djôh ze-keh sô-min._**

·1 KY'I-TS'U su yiu, ngô-he t'ing-djôh-ku, ts'ing-ngæn mông-djôh yi ts-si mông-ku, ts'ing-siu môh-ku, keh weh-ming-keh Dao;

·2 (keh weh-ming z yi-kying hyin-c'ih, ngô-he mông-djôh-ku, yin-ze tso te-tsing, t'ong-ts ng-he keh üong-yün weh-ming; Ge peng-le z teh Vu-ts'ing jü-de, ah yi-kying hyin-c'ih peh ngô-he);

·3 ngô-he su mông-djôh su t'ing-djôh-ku, yin-ze t'ong-ts ng-he, peh ng-he teh ngô-he hao jü-de yiu-veng: ngô-he, z teh Vu-ts'ing teh Ge N-ts Yia-su Kyi-toh jü-de yiu-veng:

·4 ngô-he sia keh z-kön peh ng-he, peh ng-he hao zih-feng kao-hying,

·5 Ngô-he jong Ge su t'ing-djôh-keh sing-sih t'ong-ts ng-he, ziu-z Zông-ti z liang-kwông, ze-ü Ge m-yiu heh-ön.

·6 Ngô-he ziah kông z teh Ge jü-de yiu-veng, ning-gyiu ze heh-ön tseo, z tseh-hông, feh i tsing dao-li:

·7 ziah-z ze-ü liang-kwông tseo, ziang Ge ze-ü liang-kwông, ngô-he z teh Ge jü-de yiu-veng, ping-ts'ia Ge N-ts Yia-su Kyi-toh-keh hyüih z-z si kön-zing ngô-he ih-ts'ih-keh ze.

·8 Ngô-he ziah kông m-yiu ze, ziu-z z p'in z, tsing dao-li z feh zeng ze ngô-he sing-li.

·9 Ziah-z tsiao-nying z-keh ze, Ge yi sing-zih, yi kong-nyi, we sô-min ngô-he ze, si kön-zing ngô-he ih-ts'ih feh kong-nyi.

·10 Ngô-he ziah kông z-kyi m-yiu væn-ze-ku, keh z sön Ge tseh-hông, Ge-keh dao-li feh ze ngô-he sing-li.


## 1 I'ö. 2.

**_1 Ön-yü siang-sing cü-ts nyün-ziah. 3 Lao-zih sih-teh Zông-ti ziu-z pao-siu Ge-keh ka-ming, 9 iao e-sih hyüong-di, 15 hyiao e-sih si-zông. 18 Ngô-he iao vông-bi Kyi-toh-keh te-deo: 20 ziu hao bi-ku ge-keh kyi-meo, kô-zông siang-sing, tso nying sing-zin._**

·1 Ngô-keh siao-nying, ngô sia keh z-kön peh ng-he, peh ng-he fe væn-ze. Ziah yiu nying væn-ze, ze Vu-ts'ing su-ze ngô-he yiu ih-yü de-gyiu Cü-ts, ziu-z keh kong-nyi-keh Yia-su Kyi-toh:

·2 Ge z de ngô-he tso wæn-we ze-keh tsi-veh; fi-tæn yü ngô-he ze, ah z yü t'ong-t'in-'ô-keh ze.

·3 Ngô-he ziah siu-lao Ge-keh ka-ming, ziu hyiao-teh z sih-teh Ge.

·4 Ziah yiu nying kông, ngô sih-teh Ge, feh siu-lao Ge ka-ming, keh z tseh-hông, tsing dao-li ah feh ze ge sing-li:

·5 ziah yiu nying siu-lao Ge dao-li, Zông-ti-keh zing-e ze ge sing-li lao-zih z jün-bi. Ziu hao hyiao-teh ngô-he z ze-ü Ge:

·6 ziah yiu nying kông z ze-ü Ge, ing-ke ziang Ge-keh 'ang-yü tso nying.

·7 Hyüong-di, ngô sia peh ng-he, feh-z sing ka-ming, z gyiu-keh ka-ming, ng-he ih-hyiang su yiu: keh gyiu-keh ka-ming z ng-he su t'ing-djôh-keh dao-li.

·8 Ngô tse sia sing-keh ka-ming peh ng-he, ze-ü Ge z tsing, ze-ü ng-he ah z tsing; ing-yü heh-ön yi-kying ku-gao, tsing-keh liang-kwông ming-c'ih-le.

·9 Ziah yiu nying kông z ze-ü liang-kwông, wæ ze-teh ky'i ge hyüong-di, ge zih-ze z ning-gyiu ze-ü heh-ön.

·10 Ziah yiu nying e-sih ge hyüong-di, z ze-ü liang-kwông, ge ziu m-yiu pæn-tih z-kön.

·11 Ziah-z ky'i ge hyüong-di, z ze-ü heh-ön, tseo heh-ön lu, ah feh hyiao-teh tao 'ah-yi k'e, ing-yü heh-ön tsô-lao ge ngæn.

·12 Ngô sia sing peh ng-he siao-nying, ing-yü ng-he-keh ze yü Ge ming-deo sô-gao.

·13 Ngô sia sing peh ng-he lao-nying-kô, ing-yü ng-he sih-teh keh-yü jong ky'i-deo yiu Cü-ts. Ngô sia sing peh ng-he 'eo-sang, ing-yü ng-he tang-ying keh ôh-keh cü-ts. Ngô sia sing peh ng-he siao-nying, ing-yü ng-he sih-teh Vu-ts'ing.

·14 Ngô yiu sing sia peh ng-he lao-nying-kô, ing-yü ng-he sih-teh keh-yü jong ky'i-deo yiu Cü-ts. Ngô yiu sing sia peh ng-he 'eo-sang, ing-yü ng-he z kông-gyiang, Zông-ti-keh dao-li ah ze ng-he sing-li, ping-ts'ia ng-he tang-ying keh ôh-keh cü-ts.

·15 Ng-he feh-k'o e-sih si-zông, teh si-zông-keh meh-z. Ziah yiu nying e-sih si-zông, Vu-ts'ing-keh zing-e feh ze-ü ge.

·16 Ing-yü væn-pah ze si-zông-keh, 'oh-tsia nyüoh-sing-keh s-yüoh, 'oh-tsia ngæn-keh s-yüoh, 'oh-tsia weh-zin-keh sô-wa, tu feh-z jong Vu-ts'ing, z jong si-zông le.

·17 Si-zông teh t'ön si-zông s-yüoh tu iao ku-k'e; tsih-yiu i Zông-ti-keh ts-i cü-ts we üong-yün ze-teh.

·18 Siao-nying, yin-ze z meh-de z-si: ng-he su t'ing-djôh yiu ih-ke Kyi-toh-keh te-deo iao le, yin-ze yiu hyü-to Kyi-toh-keh te-deo c'ih-le; ngô-he ziu hyiao-teh z meh-de z-si.

·19 Ge-he li-k'e ngô-he c'ih-k'e, peng-le feh-z ngô-he-keh nying; ziah-z ngô-he-keh nying tsong we teh ngô-he dziang ze-teh; dæn-z ge-he c'ih-k'e, hao hyin-ming ge feh-z ngô-he-keh nying.

·20 Ng-he bi keh-yü Sing-zin Cü-ts fu-yiu ku, yiang-yiang hyiao-teh.

·21 Ngô sia sing peh ng-he, feh-z yü ng-he feh hyiao-teh tsing dao-li, z yü ng-he hyiao-teh, ping-ts'ia hyiao-teh væn-pah tse-hông feh-z jong tsing dao-li le. Kæh-nying z tseh-hông?

·22 Ky'i feh-z feh tsiao-nying Yia-su z Kyi-toh cü-ts? Feh tsiao-nying Vu-ts'ing teh Ge N-ts, ziu-z Kyi-toh-keh te-deo.

·23 Væn-pah feh tsiao-nying Ge N-ts cü-ts, z m-yiu Ge Vu-ts'ing: tsiao-nying Ge N-ts cü-ts, ziu yiu Ge Vu-ts'ing.

·24 Ng-he ih-hyiang su t'ing-djôh-keh ing-ke zeng ze sing-li. Ziah-z ih-hyiang t'ing-djôh-keh dao-li zeng ze ng-he-keh sing-li, ng-he we dziang ze-ü N-ts teh Vu-ts'ing.

·25 Ge su ing-hyü ngô-he-keh, ziu-z üong-yün weh-ming.

·26 Ngô sia keh-sih z-kön peh ng-he, z ts-tin iao yiu-'oh ng-he cü-ts.

·27 Ng-he jong Ge su teh-djôh-keh fu-yiu z ze ng-he-keh sing-li, ah feh yüong bih-ke kao-hyüing ng-he; keh fu-yiu z kao-hyüing ng-he yiang-yiang z-kön, ah z tsing-keh, feh-z tseh-hông, tsiao Ge su kao-hyüing-keh, ng-he dziang-z ze-ü Ge.

·28 Yin-ze ng-he siao-nying iao dziang-z ze-ü Ge; Ge hyin-c'ih z-'eo, ngô-he ziu hao fông-tæn; Ge le z-'eo, ngô-he ze Ge min-zin fe 'ôh-nying-siang.

·29 Ng-he ziah hyiao-teh Ge z kong-nyi-keh, ziu hao hyiao-teh væn-pah tso kong-nyi cü-ts z jong Ge sang-c'ih-le.


## 1 I'ö. 3.

**_1 Zông-ti sön ngô-he z Ge-keh n-ts, hyin-ming Ge-keh zing-e: 3 su-i ing-ke pao-siu Ge-keh ka-ming, 11 iao e-sih hyüong-di._**

·1 Ng-he hao mông! Vu-ts'ing s-peh ngô-he tsa-sang-keh z-e, peh ngô-he hao ts'ing-hwu Zông-ti-keh n-nô. Si-zông feh sih-teh ngô-he, ing-yü feh sih-teh Ge.

·2 Ts'ing-e-keh hyüong-di, ngô-he yin-ze z Zông-ti-keh n-nô, tsiang-le we tsa-sang wæ vong hyin-c'ih. Ngô-he tsih hyiao-teh Ge hyin-c'ih z-'eo, tsong we ziang Ge; ing-yü we mông-djôh Ge-keh ts'ing-sing.

·3 Væn-pah ze sing-li yiu keh sô-mông cü-ts tsong we tsông z-kyi ts'ing-kyih, ziang Ge z  ts'ing-kyih.

·4 Væn-pah yiu ze cü-ts z væn leh-fæh: væn-ze ziu-z væn-fæh.

·5 Ng-he ah hyiao-teh Ge hyin-c'ih z iao peh ngô-he-keh ze djü-gao; Ge Z-kyi m-yiu ze.

·6 Væn-pah z-zông ze-ü Ge fe væn-ze: væn-pah væn-ze cü-ts vong mông-djôh Ge, ah feh sih-teh Ge.

·7 Siao-nying, hyiao bi nying yiu-'oh: tso kong-nyi cü-ts z kong-nyi ziang Ge z kong-nyi:

·8 væn-ze cü-ts z jong mo-kyü le; ing-yü mo-kyü jong ky'i-deo ziu væn-ze. Zông-ti-keh N-ts hyin-c'ih, z yü iao mih-gao mo-kyü su tso z-kön.

·9 Væn-pah jong Zông-ti sang-c'ih cü-ts fe væn-ze, ing-yü ge cong-lôh-keh cong wæ zeng ze sing-li; ge ah feh neng væn-ze, ing-yü z jong Zông-ti sang-c'ih.

·10 Zông-ti-keh n-ts teh mo-kyü-keh n-ts ziu hao feng-teh-c'ih: væn-pah feh tso kong-nyi, wæ-yiu feh e-sih ge hyüong-di cü-ts, tu feh-z jong Zông-ti le.

·11 Ing-yü ng-he ih-hyiang su t'ing-djôh-keh feng-fu, ziu-z ngô-he ing-ke jü-de siang-e:

·12 hyiao ziang jong keh ôh-keh cü-ts le-keh Ke-ing, z sæh-gao z-keh di. Zao z-kön sæh ge? Ing-yü ge-z-keh 'ang-yü z ôh, ge di-keh 'ang-yü z kong-nyi.

·13 Ngô-keh hyüong-di, ziah-z si-zông ky'i ng-he, feh yüong gyi-kwa.

·14 Ing-yü ngô-he e-sih hyüong-di, ziu hao hyiao-teh ngô-he z jong s-lu tseo-c'ih tseo-tsing weh-ming. Feh e-sih hyüong-di cü-ts z ning-gyiu djü ze s-lu.

·15 Væn-pah ky'i ge hyüong-di cü-ts z hyüong-sæh; ng-he hyiao-teh væn-pah hyüong-sæh z m-yiu üong-yün weh-ming ze ge sing-li.

·16 Yia-su yü ngô-he sô-c'ih Z-keh sing-ming, ngô-he ziu hao hyiao-teh Ge e-sih-keh sing; ngô-he yü hyüong-di ah ing-ke sô-c'ih sing-ming.

·17 Nying ziah yiu si-zông-keh kô-s, mông-djôh ge hyüong-di ky'üih-siao, wæ we pi-lao ge e-lin sing-dziang feh tsiu-tsi ge, Zông-ti-keh zing-e tsa-sang ze-ü ge?

·18 Ngô-keh siao-nying, ngô-he hyiao tæn yüong k'eo-li shih-wa e-sih nying, tsong iao yüong zih-ze-keh 'ang-yü e-sih ge.

·19 Ziu hao hyiao-teh ngô-he z joh-ü tsing dao-li, wæ-yiu ze Ge min-zin hao fông-sing:

·20 ngô-he-keh sing ziah z tsah-væh z, Zông-ti pi ngô-he-keh sing wæ do, yiang-yiang hyiao-teh.

·21 Ts'ing-e-keh hyüong-di, ngô-he-keh sing ziah m-yiu z tsah-væh z, ze Zông-ti-keh min-zin hao fông-tæn;

·22 wæ-yiu, ngô-he væn-pah su gyiu tu we jong Ge teh-djôh, ing-yü z siu-lao Ge-keh ka-ming, yi tso Ge su cong-i z-kön.

·23 Ge-keh ka-ming ziu-z iao ngô-he siang-sing Ge N-ts Yia-su Kyi-toh-keh ming-deo, yi jü-de siang-e, tsiao Ge su feng-fu ngô-he.

·24 Siu-lao Ge ka-ming cü-ts z ze-ü Ge, Ge ah ze-ü ge. Yü Ge su s-peh ngô-he-keh Sing-Ling, hao hyiao-teh Ge z ze-ü ngô-he.


## 1 I'ö. 4.

**_1 Kying-ka ge feh iao siang-sing væn-pah ling, iao s-s ge: 7 ky'ün ge siang-e._**

·1 TS'ING-E-KEH hyüong-di, hyiao siang-sing væn-pah ling, iao s-s ge, z jong Zông-ti le feh-z; ing-yü si-zông yiu hyü-to kô sin-ts-nying c'ih-le.

·2 Z-t'ih hao hyiao-teh Zông-ti-keh ling: væn-pah ling tsiao-nying Yia-su Kyi-toh z zing nyüoh-sing le-keh, z c'ih-ü Zông-ti;

·3 væn-pah ling feh tsiao-nying Yia-su, feh-z c'ih-ü Zông-ti; z Kyi-toh-keh te-deo, ziu-z ng-he su t'ing-djôh iao le-keh; ping-ts'ia yi-kying ze si-zông.

·4 Siao-nying, ng-he z Zông-ti-keh nying, z yi-kying tang-ying ge-he: ing-yü ze ng-he li-min-keh, pi ze si-zông-keh wæ do.

·5 Ge-he z c'ih-ü si-zông; su-i kông si-zông z-kön, si-zông ah z t'ing ge-he.

·6 Ngô-he z Zông-ti-keh nying; sih-teh Zông-ti cü-ts z t'ing ngô-he; feh-z Zông-ti-keh nying z feh t'ing ngô-he. Z-t'ih tsing dao-li-keh ling, teh zia dao-li-keh ling hao bin-teh-c'ih.

·7 Ts'ing-e-keh hyüong-di, ngô-he iao jü-de siang-e; ing-yü zing-e z c'ih-ü Zông-ti; væn-pah yiu zing-e cü-ts, tu z jong Zông-ti sang-c'ih, ah z sih-teh Zông-ti.

·8 M-yiu zing-e cü-ts z feh sih-teh Zông-ti; ing-yü Zông-ti z zing-e.

·9 Zông-ti ts'a Z-keh doh-ke N-ts tao si-zông le, peh ngô-he k'ao-djôh Ge hao weh; Zông-ti-keh zing-e yü ngô-he z-t'ih hyin-ming.

·10 Bing-fi ngô-he e-kying Zông-ti, z Zông-ti e-sih ngô-he, ts'a Ge-z-keh N-ts le wæn-we ngô-he-keh ze, keh lao-zih z zing-e.

·11 Ts'ing-e-keh hyüong-di, Zông-ti kyi-zin t'ih e-sih ngô-he, ngô-he ah iao jü-de siang-e.

·12 Jong m-yiu nying mông-djôh Zông-ti ku: ngô-he ziah jü-de siang-e, Zông-ti z ze-ü ngô-he, ngô-he e-kying Zông-ti-keh sing ah z jün-bi:

·13 ing-yü Ge s-lôh Z-keh Sing-Ling peh ngô-he, ziu hao hyiao-teh ngô-he djü ze-ü Ge, Ge ah djü ze-ü ngô-he.

·14 Vu-ts'ing ts'a Ge-keh N-ts le tso si-zông-keh Kyiu-cü, ngô-he mông-djôh-ku, ah te-tsing keh z-kön.

·15 Ziah yiu nying tsiao-nying Yia-su z Zông-ti-keh N-ts, Zông-ti z ze-ü ge, ge ah ze-ü Zông-ti.

·16 Zông-ti e-sih ngô-he-keh sing, ngô-he ah hyiao-teh, ah lao-zih siang-sing. Zông-ti z zing-e; væn-pah zeng zing-e cü-ts, z dziang-z ze-ü Zông-ti, Zông-ti ah dziang-z ze-ü ge.

·17 Yü-ts, ngô-he-keh zing-e z jün-bi, tao sing-p'ön nyih-ts ngô-he ah hao fông-tæn; ing-yü ngô-he ze keh si-zông tsing-ziang Ge.

·18 Ze-ü zing-e z m-kao p'ô-gyü: jün-bi-keh zing-e we kön-c'ih p'ô-gyü, ing-yü p'ô-gyü ziu-z p'ô ying-væh; p'ô-gyü cü-ts, ge-keh zing-e wæ vong jün-bi.

·19 Ngô-he e-kying Ge, ing-yü Ge sin e-sih ngô-he.

·20 Ziah yiu nying kông; “Ngô e-kying Zông-ti,” wæ we ky'i ge hyüong-di, keh z tseh-hông: ing-yü, ziah feh e-sih ge su mông-djôh-keh hyüong-di, tsa neng-keo e-kying vong mông-djôh-keh Zông-ti?

·21 Ngô-he yi-kying ziu keh ka-ming, ziu-z; E-kying Zông-ti cü-ts ah iao e-sih ge hyüong-di.


## 1 I'ö. 5.

**_1 E-kying Zông-ti cü-ts we e-sih Ge-keh n-nô, we pao-siu Ge-keh ka-ming: 3 Ge-keh ka-ming z feh næn. 9 Yia-su z Zông-ti-keh N-ts, neng-keo kyiu ngô-he, 14 we t'ing ngô-he-keh tao-kao._**

·1 Væn-pah siang-sing Yia-su z Kyi-toh, z jong Zông-ti sang-c'ih; væn-pah e-kying sang Ge Cü-ts, ah we e-sih Ge sang-keh Cü-ts.

·2 Ngô-he ziah e-kying Zông-ti, siu-lao Ge-keh ka-ming, ziu hao hyiao-teh ngô-he e-sih Zông-ti-keh n-nô.

·3 Ing-yü ngô-he siu-lao Ge-keh ka-ming, ziu-z e-kying Zông-ti: Ge-keh ka-ming ah feh næn.

·4 Væn-pah jong Zông-ti sang-c'ih, z tang-ying si-zông; tang-ying si-zông-keh neng-kön, ziu-z ngô-he siang-sing-keh sing.

·5 Kæh-nying neng-keo tang-ying si-zông, tsih-yiu siang-sing Yia-su z Zông-ti-keh N-ts cü-ts?

·6 Keh yüong shü teh hyüih le-keh Cü-ts ziu-z Yia-su Kyi-toh; Ge fi-tæn yüong shü, z yüong shü teh hyüih.

·7 Tso te-tsing-keh z Sing-Ling, ing-yü Sing-Ling z tsing-keh.

·8 Yiu sæn-ke tso te-tsing, ziu-z Sing-Ling, teh shü, teh hyüih: keh sæn-ke ah z 'eh-z-yü-ih.

·9 Ngô-he ziah tsih-ziu nying-keh te-tsing, Zông-ti-keh te-tsing z yüih-fæh do: ing-yü keh z Zông-ti de Ge N-ts su tso-keh te-tsing.

·10 Siang-sing Zông-ti-keh N-ts cü-ts yiu keh te-tsing ze ge sing-li: feh siang-sing Zông-ti cü-ts z sön Zông-ti tseh-hông; ing-yü feh siang-sing Zông-ti de Ge-keh N-ts su tso-keh te-tsing.

·11 Keh te-tsing ziu-z, Zông-ti yiu üong-yün weh-ming s-peh ngô-he, ping-ts'ia keh weh-ming z ze-ü Ge N-ts.

·12 Yiu Zông-ti-keh N-ts cü-ts yiu weh-ming; m-yiu Zông-ti-keh N-ts cü-ts m-yiu weh-ming.

·13 NGÔ sia keh z-kön peh ng-he, peh ng-he hao hyiao-teh ng-he siang-sing Zông-ti N-ts-keh ming-deo cü-ts, yiu üong-yün weh-ming.

·14 Ngô-he ziah tsiao Ge-keh ts-i jü-bin gyiu zah-m, Ge we t'ing ngô-he, keh z ngô-he fông-tæn siang-sing Ge:

·15 kyi-zin hyiao-teh jü-bin gyiu zah-m Ge we t'ing ngô-he, ah hao hyiao-teh ngô-he su gyiu Ge-keh z yi-kying teh-djôh.

·16 Ziah yiu nying mông-djôh ge hyüong-di væn ih-yiang ze, feh-z s-ze, ge ing-ke gyiu, Zông-ti ziu we s weh-ming peh vong væn s-ze cü-ts. Yiu ih-yiang ze z s-ze: ngô feh kông, ing-ke de ge gyiu.

·17 Væn-pah feh kong-nyi z-kön tu z ze: feh-z s-ze ah yiu.

·18 Ngô-he hyiao-teh væn-pah jong Zông-ti sang-c'ih fe væn-ze; z jong Zông-ti sang-c'ih tsong we z-kyi pao-siu, keh ôh-keh cü-ts feh neng bang-djôh ge.

·19 Ngô-he hyiao-teh ngô-he z jong Zông-ti le, si-zông tu voh-z keh ôh-keh cü-ts.

·20 Ngô-he hyiao-teh Zông-ti-keh N-ts yi-kying le-gao, yi s-peh ngô-he ts-sih hao sih-teh tsing-keh Cü-ts, ngô-he ah ze-ü tsing-keh Cü-ts ziu-z ze-ü Ge-keh N-ts Yia-su Kyi-toh. Keh ziu-z tsing-keh Zông-ti, ah z üong-yün weh-ming.

·21 Siao-nying, ng-he yüong kying-vong bi-ku ngeo-ziang. Ô-meng.




