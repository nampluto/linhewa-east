
# S-DU PAO-LO SIA PEH DI-TO KEH SHÜ-SING.


## Dt. 1.

**_1 Pao-lo zao yün-ku liu Di-to ze Kah-li-li. 6 Kæh-nying hao tso kæn-toh. 11 Ing-ke seh-lao ky'i-p'in nying-keh k'eo: 12 ge-keh 'ang-yü z tsa-sang._**

·1 ZÔNG-TI-KEH nu-boh Pao-lo, Yia-su Kyi-toh-keh s-du, tsiao Zông-ti su t'iao-shün-keh nying siang-sing, ming-ming sih-teh gyin-zing-keh tsing dao-li;

·2 sô-mông üng-yün weh-ming, ziu-z keh-yü feh neng tseh-hông-keh Zông-ti væn-de ts-zin su ing-hyü;

·3 z-'eo ih tao, yüong djün-dao-keh fông-fæh hyin-c'ih Ge-keh shih-wa; keh z tsiao ngô-he Kyiu-cü Zông-ti-keh feng-fu su t'ôh-fu ngô, ——

·4 t'ao-sing Di-to, tsiao siang-sing z ngô tsing-keh n-ts: Dæn-nyün Vu-ts'ing Zông-ti, teh Cü Yia-su Kyi-toh ngô-he-keh Kyiu-cü, s-lôh eng-yü, e-lin, bing-ön peh ng.

·5 NGÔ su-i liu ng ze Kah-li-ti, iao ng tsing-teng su vong tsing-teng z-kön; tsiao ngô su coh-fu ng, ze kôh ziang-li sih-lih tsiang-lao:

·6 pih-iao m p'i-bing-keh nying, tsih-yiu ih-ke ts'i-ts; ge n-nô z siang-sing, m-kao hao kông ge yiu-hyi-lông-dông, yi feh-z wang-li.

·7 Ing-yü kæn-toh z Zông-ti-keh tsiang-vông sin-sang, ing-ke m p'i-bing; feh-k'o ku-tsih-peh-t'ong, feh-k'o ky'ing-yi dong-nu, feh-k'o tsiu-cü, feh-k'o tang-nying, feh-k'o t'ön fi-nyi-ts-ze;

·8 z iao ing-gying de k'ah, ts'ing-e zin-nying, wang-tông, kong-bing, ts'ing-kyih, tön-fông:

·9 'eh-djôh tsing-dao k'ôh-zih shih-wa iao siu-lao, ziu hao yüong tsing-kying shih-wa kao-hyüing ky'ün-hwa bih-ke, yi hao pôh-tao gyiang-bin cü-ts.

·10 Ing-yü yiu hyü-to wang-li, hyü-hwa, ky'i-p'in-keh nying, z yiu tsiu-keh-li cü-ts to;

·11 pih iao seh-lao ge k'eo; ge yü fi-nyi-ts-ze kao feh 'eh-li z-kön, we yiu-'oh 'eh-kô nying.

·12 Ge-he z-kyi peng-di sin-ts-nying yiu ih-ke kông, “Kah-li-ti nying ih-hyiang kông hông-wa, z hyüong-ôh-keh tseo-siu, t'ön ky'üoh læn tso.”

·13 Keh te-tsing z tsing-keh. Su-i ng yüong nyin-kying tsah-væh ge, peh ge siang-sing we m mao-bing,

·14 feh t'ing Yiu-t'a kao m ying-tsong shih-wa, teh nying-keh feng-fu, ge z yü-be tsing dao-li.

·15 Væn-pah meh-z ze ts'ing-kyih cü-ts tu z ts'ing-kyih: ze we-u feh siang-sing cü-ts, m-yiu ih-yiang z ts'ing-kyih; ge sing-zing teh liang-sing tu z we-u.

·16 Ge-z kông sih-teh Zông-ti; ge-keh 'ang-yü feh tsiao-nying Zông-ti, z k'o-u feh i-jing-keh, teh ih-ts'ih-keh zin-z jih-k'e.


## Dt. 2.

**_1 T'ong-ts Di-to tsa-sang kao-hyüing kao-yiu, tsa-sang tso nying. 9 Nu-boh teh kao-yiu-keh ming-veng._**

·1 DÆN-Z ng su kông 'eh-djôh tsing-kying dao-li shih-wa:

·2 lao-nying-kô iao ge kying-zing, tön-tsông, weng-tông, yü siang-sing, zing-e, ne-sing, tu iao jün-bi:

·3 lao-ön-nying ah iao ge 'ang-yü 'eh-djôh gyin-zing, feh-k'o t'iao-cü, feh-k'o to ky'üoh tsiu, yüong zin-z kao-hyüing;

·4 yi hao kao 'eo-sang nyü-nying ts'ing-e dziang-fu, e-sih n-nô,

·5 weng-tông, tsing-tsih, ön-veng siu-kô, liang-zin, voh z-keh dziang-fu, sang-teh nying hyü-pông Zông-ti-keh dao-li.

·6 'Eo-sang yüong ky'ün ge iao tön-tsing tso nying:

·7 ng-z yiang-yiang z-kön iao tso hao 'ang-yü-keh pông-yiang peh ge mông; djün dao-li iao ts'ing-kyih, tön-tsông, zing-zih,

·8 kông tsing-kying m p'i-bing shih-wa; peh tsôh-te cü-ts m-kao hao kông ng-he feh hao, fæn-cün we 'ôh-nying-siang.

·9 Tso nu-boh-keh, iao ky'ün ge voh-z z-keh cü-nying-kô, yiang-yiang z-kön peh ge cong-i; feh-k'o ing-cü.

·10 feh-k'o lôh-deo, iao zeng ih-ts'ih-keh cong-sing; ziu we peh ngô-he Kyiu-cü Zông-ti-keh dao-li yiang-yiang z-kön yiu tseng-djong.

·11 ING-YÜ Zông-ti kyiu væn-pah nying-keh eng-yü ming-ming hyin-c'ih,

·12 kao ngô-he tön-gao feh gyin-zing z-kön, teh si-joh-keh s-yüoh, ze-si iao tön-tsing, kong-nyi, gyin-zing tso nying;

·13 iao teng-de su sô-mông-keh foh-ky'i, teh ngô-he Kyiu-cü Yia-su Kyi-toh keh-yü do Zông-ti hyin-c'ih Ge yüong-wa;

·14 Ge yü ngô-he sô-c'ih Z-kyi sing-ming, iao c'ü-joh ngô-he t'eh-c'ih ih-ts'ih ze-ôh, kyih-zing ngô-he hao tso Ge-z dzih-din-keh pah-sing, nyih-sing 'ang-zin.

·15 Keh-sih z-kön ng iao kông, iao ky'ün-hwa ge, yüong gyün-ping p'i-bing ge. Feh-k'o bi bih-ke k'ön-ky'ing.


## Dt. 3.

**_1 Pao-lo t'ong-ts Di-to zah-m iao kao-hyüing, zah-m feh ing-ke kông, 10 feng-k'e kao-we-keh nying ing-ke tön ge gao: 12 kông kyih-z tao Nyi-ko-po-lih we-djôh ge, t'ao-sing shih-wa._**

·1 Ng iao di-sing ge-he iao voh yiu tsiah-yü yiu gyün-ping cü-ts, iao i-jing, zing-nyün tso ih-ts'ih zin-z,

·2 feh-k'o hyü-pông, feh-k'o tsang-nao, z iao 'o-ky'i, hyin-c'ih ih-ts'ih-keh weng-ziu hyiang væn-pah nying.

·3 Ing-yü ngô-he z-kyi su-le ah z nge-beng, feh i-jing, tseo dzæn-lu, tso hyü-to 'ao s-yüoh teh kw'a-weh-keh nu-boh, ze ôh-doh k'eh-tu tso nying, k'o-u, ng ky'i ngô ngô ky'i ng.

·4 Teng-tao ngô-he Kyiu-cü Zông-ti-keh z-e teh z-pe hyin-ming,

·5 bing-fi yü ngô-he su tso tsing-dzih-keh 'ang-yü, z tsiao Ge-z e-lin, si kön-zing tse-sang teh Sing-Ling-keh pin-hwa kyiu ngô-he,

·6 Sing-Ling ziu-z Ge t'ôh ngô-he Kyiu-cü Yia-su Kyi-toh 'eo-'eo s-peh ngô-he;

·7 peh ngô-he k'ao Ge eng-yü sön tsing-dzih, hao tso Ge tsih-de-keh n-ts, sô-mông üong-yün weh-ming.

·8 Keh z k'ôh-zih-keh shih-wa, keh z-kön ngô iao ng k'ao-zih kông, peh yi-kying siang-sing Zông-ti-keh nying we liu-sing zih-lin hao 'ang-yü. Keh z-kön z hao, yiu-ih yü cong-nying:

·9 ziah-z nge-beng-keh nyi-leng, kô-pu, siang-tsang, teh leh-fæh-keh gyiang-bin, iao bi-k'e ge; ing-yü ge tu z hyü-k'ong vu-ih.

·10 Iao feng-k'e kao-we-keh nying, kyi-zin kying-ka liang-t'ao, iao tön ge gao;

·11 ing-yü hyiao-teh keh-yiang-ts nying ge sing cün-pin, væn-ze, z ding z-keh ze.

·12 Ngô ts'a Ô-di-mô 'oh-tsia T'e-kyi-ku tao ng su-ze z-'eo, ng iao kön-kying tao Nyi-ko-po-lih le kyin ngô: ing-yü ngô ih-ding ze-kæn ku tong.

·13 Keh kao leh-fæh-keh Si-neh, teh Ô-po-lo, ng yüong ing-gying song ge, peh ge fe ky'in-ky'üih.

·14 Ngô-he-keh nying iao 'ôh-zih hao 'ang-yü, pu-coh nying-keh ky'üih-siao, min-teh m dao-dzing.

·15 Ngô jü-de cü-ts tu t'ao-sing ng. T'ao-sing zeng siang-sing-keh sing e-sih ngô-he cü-ts. Dæn-nyün eng-yü teh ng-he cong-nying jü-de. Ô-meng.








