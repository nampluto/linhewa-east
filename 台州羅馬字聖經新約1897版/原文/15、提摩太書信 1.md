
# S-DU PAO-LO SIA PEH DI-MO-T'A DI-IH-FU SHÜ-SING.


## 1 D. 1.

**_1 Pao-lo di-sing Di-mo-t'a ge ze Mô-gyi-teng su feng-fu ge z-kön. 5 Leh-fæh-keh yüong-dziang, kæh-nying sih-lih. 11 Pao-lo dziao-le tso s-du, 20 Hyü-mi-na teh Ô-lih-sæn-da z-kön._**

·1 VONG ngô-he Kyiu-cü Zông-ti, teh ngô-he su nyiang-vông Yia-su Kyi-toh-keh 'ao-ling tso Yia-su Kyi-toh-keh s-du, Pao-lo;

·2 t'ao-sing Di-mo-t'a, z yü siang-sing tso ngô tsing-keh n-ts: Dæn-nyün Zông-ti ngô-he Vu-ts'ing, teh Kyi-toh Yia-su ngô-he Cü, s-lôh eng-yü, e-lin, bing-ön peh ng.

·3 NGÔ zin-deo tao Mô-gyi-teng k'e z-'eo ts'ing ng djü ze Yi-feh-su, iao ng coh-fu keh kyi-ke nying feh-k'o kông bih-yiang dao-li,

·4 ah hyiao liu-sing m ying-tsong shih-wa, teh m gyüong-zing-keh kô-pu, ing-yü keh z-kön tsih we kô-ts'eo nyi-leng; fe zing-ziu siang-sing Zông-ti-keh teh-'ang, yin-ze ah iao ng z-t'ih tso.

·5 Dæn-z feng-fu ting do-keh i-s ziu-z zing-e, z jong kyih-zing-keh sing, hao liang-sing, teh zing-zih-keh siang-sing c'ih-le:

·6 yiu-sih nying ts'ô-ku keh z-kön, fæn-cün hyiang-djôh hyü-hwa;

·7 siang tso leh-fæh-keh sin-sang, ge-he su kông shih-wa, su ding z-kön, z-kyi tu feh ming-bah.

·8 Ngô-he hyiao-teh leh-fæh z hao, tsih iao nying tsiao ming-veng yüong,

·9 iao hyiao-teh leh-fæh feh-z yü tsing-dzih nying sih-lih, z yü vu-fæh-vu-t'in, wang-ying-peh-fæh, feh gyin-sing, yiu ze-ôh, we-u feh ts'ing-kyih, meo-s nyiang meo-s pang, sæh nying,

·10 væn kæn-ying, e nön-fong, kwa-ta nying, kông hông-wa, væh-zi feh sön-su, 'oh-tsia yiu zah-m bih-yiang teh tsing dao-li tsôh-te;

·11 ziu-z tsiao keh-yü ing-ke tsæn-mi-keh Zông-ti su t'ôh-fu peh ngô yüong-wa-keh foh-ing.

·12 Ngô kön-zia s-peh ngô lih-liang, Kyi-toh Yia-su ngô-he Cü, ing-yü sön ngô cong-sing, s-peh ngô djün-dao-keh tsih-veng;

·13 yi-zin z hyü-pông, pih-næn, bao-nyiah cü-ts: dæn-z ngô yü feh hyiao-teh feh siang-sing t'ih tso, su-i wæ hao teh-djôh e-lin:

·14 ping-ts'ia ngô-he Cü-keh eng-yü z kah-nga mön-coh, peh ngô yi we ze-ü Kyi-toh Yia-su zeng siang-sing zing-e-keh sing.

·15 Keh shih-wa z k'ôh-zih, ing-ke jün-jün tsih-ziu, ziu-z, Kyi-toh Yia-su lôh-væn le kyiu ze-nying; gyi-cong ngô z ze-kw'e:

·16 dæn-z ngô teh-djôh e-lin, z yü Yia-su Kyi-toh iao ze ngô sing-zông sin hyin-c'ih Ge ih-ts'ih zing-ne, hao peh tsiang-le siang-sing Ge teh-djôh üong-yün weh-ming cü-ts tso pông-yiang.

·17 Dæn-nyün tseng-kyü yüong-wa si-si-de-de kyü peh keh üong-yün-keh Wông-ti, z fe wa-gao, mông-feh-djôh, doh-ih-yü ts'ong-ming-keh Zông-ti. Ô-meng.

·18 Ngô n-ts Di-mo-t'a, keh coh-fu z-kön ngô tsiao yi-zin su ts-tin ng sin-ts shih-wa t'ôh-fu peh ng, iao ng k'ao-djôh keh sin-ts shih-wa zih-lin keh ting hao kao-tsin;

·19 iao zeng siang-sing-keh sing teh hao liang-sing; ing-yü yiu nying sông-gao keh liang-sing, lin ge siang-sing tu meh-gao:

·20 Hyü-mi-na teh Ô-lih-sæn-da z keh-yiang-ts nying; ngô yi-kying peh ge kao-fu Sæh-dæn, peh ge we hyiao-teh feh-k'o kông sih-doh shih-wa.


## 1 D. 2.

**_1 Ing-ke yü cong-nying gyiu, kön-zia Zông-ti. 9 Nyü-nying-keh tsiah-sih iao tsa-sang. 12 Nyü-nying feh ing-ke kao-hyüing. 15 Nyü-nying yü sang n-nô hao teh kyiu._**

·1 SU-I ngô ky'ün ng, ting iao-kying iao yü cong-nying gyiu-gyiu, tao-kao, gyiu-k'eng, coh-zia;

·2 yü kyüing-wông, teh væn-pah yiu tsiah-yü-keh, iao gyiu; peh ngô-he hao t'a-bing ön-weng yiu ih-ts'ih gyin-zing tön-tsing ku nyih-ts.

·3 Keh z hao, z ngô-he Kyiu-cü Zông-ti su cong-i-keh;

·4 Ge iao cong-nying teh kyiu, ming-ming sih-teh tsing dao-li.

·5 Ing-yü Zông-ti tsih-yiu ih-yü; Zông-ti teh nying cong-yiang ah tsih-yiu ih-yü Cong-pao, keh Nying ziu-z Kyi-toh Yia-su,

·6 Ge sô-c'ih Z-kyi sing-ming tso cong-nying-keh t'i-de; z-'eo ih tao, yiu ming-ming-keh te-tsing;

·7 ngô yü keh te-tsing bi sih-lih tso djün-dao, tso s-du, tso bih-koh nying-keh sin-sang, kao ge siang-sing Cü, sih-teh tsing dao-li, (ngô z ze-ü Kyi-toh kông tsing-wa, bing-fi tseh-hông.)

·8 Su-i, ngô iao nön-nying kyüong-ky'i kyih-zing-keh siu, m-yiu ün-'eng, m-yiu nyi-sing, jü-c'ü tso tao-kao.

·9 Wæ-yiu nyü-nying iao ge tsing-tsih, yiu lin-ts' teh siang-p'e i-voh-keh tang-pæn; feh-k'o pin-ky'i deo-fæh, ta kying-nying cü-pao, tsiah ting kyü-keh i-zông;

·10 z iao tso hao-z; keh z tsiao-nying kying-djong Zông-ti-keh nyü-nying su siang-'eh.

·11 Nyü-nying ing-ke ön-zing 'ôh dao-li, yiang-yiang jing-voh.

·12 Ngô feh hyü nyü-nying kao-hyüing, yi feh hyü ge æh-voh dziang-fu, z iao ge ön-zing.

·13 Ing-yü z Ô-tông sin zao, Ô-wa ze-'eo;

·14 yi feh-z Ô-tông bi yiu-'oh, z nyü-nying bi yiu-'oh, 'æn-lôh ze:

·15 dæn-z nyü-nying yü sang n-nô hao teh kyiu, tsih iao ge-he dziang zeng siang-sing, zing-e, sing-zin, teh tsing-tsih.


## 1 D. 3.

**_1 Kæn-toh, bæn-z-nying, teh ge ts'i-ts ing-ke tsa-sang tso nying, 14 Pao-lo zao yün-ku sia keh z-kön peh Di-mo-t'a. 15 Kao-we, teh kao-we-keh dao-li._**

·1 ZIAH yiu nying siang tso kæn-toh, z siang hao z-kön; keh z ih-kyü k'ôh-zih shih-wa.

·2 Tso kæn-toh cü-ts ing-ke m p'i-bing, tsih-yiu ih-ke ts'i-ts, tso nying kying-zing, weng-tông, tön-tsing, ing-gying de k'ah, neng-keo kao-hyüing;

·3 feh-k'o tsiu-cü, feh-k'o tsang-teo, feh-k'o t'ön fi-nyi-ts-ze; z iao weng-ziu, 'o-ky'i, feh-k'o zeng t'ön-sing,

·4 iao tsiao-li dz ge-z ih-kô, iao ge n-nô tön-tsing voh ge ke-kwön;

·5 (ih-ke nying ziah feh hyiao-teh dz ge-z ih-kô, tsa neng-keo tsiao-kwön Zông-ti-keh kong-we?)

·6 yi feh-z te tsing-kao cü-ts, sang-teh sang kyiao-ngao-keh sing, ziu 'æn-lôh mo-kyü-keh ying-væh.

·7 Ping-ts'ia pih iao ze kao-nga nying su-ze yiu hao ming-sing; sang-teh bi nying tsao-t'æh, 'æn-lôh mo-kyü-keh ky'ün-t'ao.

·8 Bæn-z-nying ah pih iao tön-tsông, m cün-kyü, feh-k'o to ky'üoh-tsiu, feh-k'ô t'ön fi-nyi-ts-ze;

·9 su siang-sing-keh ao-miao dao-li iao zeng ze kyih-zing-keh liang-sing.

·10 Keh-yiang-ts nying ah ing-ke sin s-s ge; ziah ko-zin z m p'i-bong, ziu hao peh ge bæn-z.

·11 Nyü-nying ah ing-ke tön-tsông, feh-k'o t'iao-cü, iao kying-zing, væn-pah z-kön yiu cong-sing.

·12 Bæn-z-nying pih iao tsih-yiu ih-ke ts'i-ts, tsiao-li dz n-nô teh ge-z ih-kô nying.

·13 Ing-yü zin-yü bæn-z cü-ts z-zin we teh-djôh me-ky'üih; ah we fông-tæn siang-sing Kyi-toh Yia-su.

·14 NGÔ sia keh z-kön peh ng, siang kw'a tao ng su-ze le;

·15 ziah-z iao to tæn-kôh, iao peh ng hyiao-teh ze Zông-ti-keh kô-li ing-ke tsa tso fæh: keh kô-li ziu-z weh Zông-ti-keh kao-we, tsing dao-li-keh oh-djü teh di-kyi.

·16 Keh gyin-zing-keh ao-miao z ting k'ôh-zih; Zông-ti zing nyüoh-sing hyin-c'ih, ze-ü Sing-Ling tso tsing-dzih, peh t'in-s mông-djôh, ze bih-koh djün-k'e, ze si-zông siang-sing, ze yüong-wa tsih-zông.


## 1 D. 4.

**_1 Kông 'eo-le yiu nying we li-k'e tsing dao-li. 6 Yü iao Di-mo-t'a tsiao ming-veng tso, ziu ky'ün ge kyi-yiang z-kön._**

·1 SING-LING ming-ming kông, 'eo-le yiu nying we t'ing-sing ts'ô-li-keh zia-ling, ôh-kyü-keh zia-kao, li-k'e su siang-sing-keh dao-li,

·2 yü tseh-hông cü-ts-keh kô-hao z-kön, ge-keh liang-sing bi ho t'ông-ku;

·3 feh hyü c'ü-tsing kô-c'ih, iao ka-gao hyü-to ky'üoh-zih, ziu-z Zông-ti su zao peh siang-sing sih-teh tsing dao-li cü-ts kön-zia Ge do-le ky'üoh.

·4 Ing-yü Zông-ti ih-ts'ih su zao tu z hao, m-yiu ih-yiang hao t'ih-c'ih, tsih iao kön-zia Zông-ti tsih-ziu ge:

·5 yü Zông-ti-keh shih-wa teh tao-kao, tu sön ts'ing-kyih.

·6 NG yüong keh z-kön di-sing hyüong-di, ziu hao tso Yia-su Kyi-toh-keh hao ts'a-s, z ng siang-sing-keh tsing dao-li, teh 'ôh-zih-keh hao kao-hyüing, su zing-ziu:

·7 iao tön-gao lön-wa, teh lao-ön-nying m ying-tsong shih-wa. Iao zih-lin z-keh gyin-zing:

·8 ing-yü zih-lin kyi-sing ih-c'ü z feh to; tsih-z gyin-zing yü væn-pah z-kön tu yiu-ih, z yiu kying-si teh 'ô-si weh-ming-keh ing-hyü.

·9 Keh z k'ôh-zih shih-wa, ing-ke jün-jün tsih-ziu.

·10 Ngô-he yü keh z-kön lao-loh, bi hyü-pông, ing-yü z nyiang-vông keh-yü weh-keh Zông-ti, Ge z cong-nying-keh Kyiu-cü, yüih-fæh we kyiu siang-sing cü-ts.

·11 Keh z-kön ng yüong coh-fi ge, kao ge.

·12 Hyiao peh bih-ke mông ng feh-ky'i yü ng nyin ky'ing; tsong iao yüong nyin-nyü, 'ang-ts, zing-e, siang-sing, ts'ing-kyih, peh siang-sing cü-ts tso pông-yiang.

·13 Yüong liu-sing doh-shü, ky'ün-hwa, kao-hyüing, teng-tao ngô le.

·14 Ng su yiu-keh eng-s, ziu-z yüong sin-ts shih-wa teh tsiang-lao en-siu-keh li-tsih su s-peh ng, hyiao feh liu-sing ge.

·15 Ng yüong zih-lin keh z-kön, ih-sing hyiang-djôh ge; hao peh cong-nying ming-ming mông-djôh ng ze-teh zông-zin.

·16 Ng z-kyi yüong liu-sing, yi liu-sing ng-keh kao-hyüing, Z-k'eh liu-sing keh z-kön; t'ih tso, ziu we kyiu z-kyi, teh t'ing ng cü-ts.


## 1 D. 5.

**_1 Tsa-sang hao tsa-væh nying. 3 Kwa-vu z-kön. 17 Tsiang-lao z-kön. 23 Di-mo-t'a-keh bing-t'ong. 24 Yiu nying-keh ze ming-ming hyin-c'ih, sin-jü ge tao sing-p'ön, yiu-sih z ts-'eo keng-le._**

·1 LAO-NYING-KÔ, feh-k'o tsæh-væh ge, iao ky'ün ge teh pang ih-yiang; siao-nyin nying ziang hyüong-di:

·2 lao-ön nying ziang nyiang; 'eo-sang nyü-nying, iao ts-zing ziang ts-me ky'ün ge.

·3 Kwa-vu lao-zih z kwa-vu, iao kying-djong ge.

·4 Ziah kwa-vu yiu ts yiu seng, ing-ke kao ge sin iao hao-jing ge-z ih-kô, pao vu-meo-keh eng: keh z hao, z Zông-ti su cong-i.

·5 Keh lao-zih tso kwa-vu doh-ke dziang ze-teh, tsih nyiang-vông Zông-ti, nyih-yia dziang ze-teh tao-kao gyiu-gyiu.

·6 Ziah-z cong-i sô-wa tsôh-lôh, ge shü-tsih weh, zih-ze z s.

·7 Keh z-kön ng yüong coh-fu ge-he, hao peh ge tso nying m p'i-bing.

·8 Ziah yiu nying feh kwön ge ts'ing-zoh teh ge-z ih-kô, z tön-gao su siang-sing-keh dao-li, pi feh siang-sing cü-ts wæ ôh.

·9 Kwa-vu zông ts'ah, pih iao loh-zih shü, tsih kô-ku ih-ke dziang-fu,

·10 yiu hao 'ang-yü-keh ming-sing, ziang fu-yiang siao-nying, siu-liu c'ih-meng nying, si sing-du-keh kyiah, pông-zu lôh-næn cü-ts, teh liu-sing tso ih-ts'ih hao-z.

·11 Ziah-z 'eo-sang kwa-vu, iao we-deo ge: sang-teh yiu z-'eo zeng s-sing feh i Kyi-toh, iao kô-nying:

·12 keh z yiu ze, ing-yü ge z tön-gao yi-zin-keh siang-sing.

·13 Ge yiu-pin ling-sô, tsih-kwön t'eo-læn; fi-tæn t'eo-læn, wæ iao lön kông bih-nying, tæn kwön 'æn-z, kông feh ing-ke kông shih-wa.

·14 Su-i ngô iao 'eo-sang kwa-vu neng-ts kô-nying, sang n-nô, kwön kô-z, ih-ting hyiao peh dziu-dih yiu c'ü-siao-keh kyi-we:

·15 ing-yü yiu-sih z yi-kying wæn-cün hyiang-djôh Sæh-dæn.

·16 Ziah yiu siang-sing-keh nön, 'oh-tsia siang-sing-keh nyü, ge-z u-li yiu kwa-vu, iao pông-zu ge, hyiao lin-le kao-we; peh kao-we hao pông lao-zih-keh kwa-vu.

·17 Zin-yü tsiao-kwön-keh tsiang-lao, ing-ke kô-be hao-kying ge, sing-k'u djün-dao kao-hyüing cü-ts, yüih-fæh iao z-t'ih de ge.

·18 Ing-yü Sing-shü kông, “Nyin-koh-keh ngeo feh-k'o t'ao-lao ge k'eo;”[Sm.25.4.] yi kông, “Kong-nying teh-djôh ge kong-din, z ing-ke.”[Mt.10.10;Lk.10.7.]

·19 Ziah yiu nying kao tsiang-lao zông, m-yiu liang-sæn-ke nying tso kyin-tsing, feh-k'o cing ge.

·20 Yiu væn-ze cü-ts, iao ze cong-nying min-zin p'i-bing ge; peh bih-ke ah we p'ô-gyü.

·21 Ngô ze Zông-ti teh Cü Yia-su Kyi-toh lin t'iao-shün-keh t'in-s min-zin hyüih-sing ky'ün ng yüong pao-siu keh z-kön, hyiao tsih-i, ah feh iao cing min-zing.

·22 Hyiao ky'ing-yi yüong siu en-en nying, ah hyiao yiu-veng bih-nying-keh ze: z-kyi yüong pao-siu ts'ing-kyih.

·23 Ng yi-'eo hyiao tæn hæh lang shü, neng-ts si-vi yüong-ting tsiu, yü ng bi-yü teh ng jü-zông-keh bing-t'ong.

·24 Yiu nying-keh ze ming-ming hyin-c'ih, z sin-jü ge tao sing-p'ön; yiu nying-keh ze z jong ts-'eo keng-le.

·25 Hao 'ang-yü ah z iao ming-ming hyin-c'ih; ziah feh-z, tao-kyiah feh neng ing-mön.


## 1 D. 6.

**_1 Nu-boh-keh ming-veng. 3 Iao li-yün djün zia dao-li cü-ts. 6 Gyin-zing z ting do li-sih, 10 t'ön-ze ts-sing z væn-ôh-ts keng. 11 Di-mo-t'a iao to-bi zah-m z-kön, zah-m iao cü-gyiu, 17 tsa-sang iao ky'ün ze-cü. 20 Iao pao-siu tsing dao-li, li-yün lön-wa._**

·1 Væn-pah zông-ah tso nu-boh cü-ts, ing-ke yiang-yiang kying-djong z-keh cü-nying-kô, sang-teh yiu nying hyü-pông Zông-ti-keh ming-deo teh Ge-keh kao-hyüing.

·2 Wæ-yiu ge cü-nying-kô ziah-z siang-sing, feh-k'o yü ge tso hyüong-di mông ge feh ky'i; ing-ke kah-nga voh-z ge, ing-yü teh-djôh keh ih-c'ü cü-ts z cong-sing ts'ing-e-keh, Keh z-kön ng iao kao ge, ky'ün ge.

·3 ZIAH yiu nying djün bih-yiang dao-li, feh cing ngô-he Cü Yia-su Kyi-toh tsing-kying shih-wa teh gyin-zing-keh kao-hyüing;

·4 ge z kyiao-ngao, ih-ting feh ming-bah, tsih cong-i nyi-leng teh vu-ih-keh gyiang-bin, su-i sang-c'ih tu-gyi, tsang-teo, hyü-pông, ôh-i,

·5 tsang-leng sông liang-sing, 'ao-vu tsing dao-li cü-ts, ge-he yüong gyin-zing sön dzæn dong-din-keh fông-fæh; keh-yiang-ts nying iao yün-bi ge.

·6 Dæn-z gyin-zing teh ts-coh zih-ze z ting do li-sih:

·7 ngô-he c'ih-si, m-kao ta-le; ky'ü-si, ah ming-ming m-kao ta-k'e;

·8 yiu ky'üoh yiu tsiah, ngô-he ziu ing-ke ts-coh.

·9 Ziah-z siang fæh-ze cü-ts z 'æn-lôh mi-'oh teh ky'ün-t'ao, teh hyü-to nyü-c'ing yiu-'e-keh s-yüoh, ziu-z peh nying meh-gao, tsao-næn kyü-ü mih-vông.

·10 Ing-yü t'ön-ze z væn-ôh-ts keng: yiu nying siang ge, z teh siang-sing-keh dao-li ts'ô-k'e, peh hyü-to k'u-t'ong z-kyi c'ôh-tsing z-keh sing.

·11 Dæn-z ng, z Zông-ti-keh nying, iao to-bi keh z-kön; iao cü-gyiu kong-nyi, gyin-zing, siang-sing, zing-e, ne-sing, teh weng-ziu.

·12 Keh siang-sing-keh ting hao kao-tsin, yüong kön-kying zih-lin ge, hao deh-le üong-yün weh-ming, ng z bi dziao-le hao teh-djôh üong-yün weh-ming, ze hyü-to kyin-tsing min-zin ming-ming tsiao-nying tsing dao-li.

·13 Ngô ze keh-yü sang-yiang væn-veh Zông-ti-keh min-zin, teh keh-yü hyiang Peng-tiu Pi-læh-to te-tsing tsing dao-li-keh Kyi-toh Yia-su min-zin, coh-fu ng;

·14 iao pao-siu keh feng-fu m u-tin, m p'i-bing, dzih tao ngô-he Cü Yia-su Kyi-toh hyin-c'ih z-'eo:

·15 Z-keh z-'eo ih tao, Ge we piao ming-bah ing-ke tsæn-mi doh-ih-yü Cü-tse; Ge z væn-wông-ts Wông, væn-cü-ts Cü;

·16 tsih-yiu Ge fe s, z djü ze tseo-feh-tao-keh liang-kwông li-min; jong m-yiu nying mông-djôh Ge, ah m-nying neng-keo mông-djôh Ge: dæn-nyün tseng-kyü teh üong-yün gyün-si kyü peh Ge. Ô-meng.

·17 Keh-sih ze yin-ze z-si tso ze-cü, yüong coh-fu ge hyiao sing-kao ky'i-ngao, ah hyiao nyiang-vông hyü-veo-keh ze-veh, iao nyiang-vông keh-yü weh-keh Zông-ti, Ge z 'eo-'eo s-peh ngô-he pah-yiang ziu-yüong-keh;

·18 yi ky'ün ge tso hao-z, yiu hao 'ang-yü-keh ze-veh, hwön-hyi tsiu-tsi, kyüong-ing bih-ke;

·19 yü tsiang-le-keh nyih-ts z-kyi tsih-djü hao keng-kyi-keh ze-veh, z-t'ih hao peh üong-yün weh-ming deh-tao-siu.

·20 Di-mo-t'a, su t'ôh-fu ng-keh, iao pao-lao; iao li-yün lön-wa veo-nyin, teh mao-c'ong ts-sih-keh bin-pôh shih-wa:

·21 yiu-sih z-kyi kông yiu keh ts-sih, ziu teh siang-sing-keh dao-li ts'ô-k'e. Dæn-nyün eng-yü teh ng jü-de. Ô-meng.









